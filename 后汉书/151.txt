郑太字公业，河南开封人，司农众之曾孙也。开封，县，故城在今汴州南。少有才略。灵帝末，知天下将乱，阴交结豪桀。家富于财，有田四百顷，而食常不足，名闻山东。

	 

	初举孝廉，三府辟，公车征，皆不就。及大将军何进辅政，征用名士，以公业为尚书侍郎，《续汉志》曰：“尚书凡六曹，侍郎三十六人，四百石。一曹有六人，主作文书起草。”迁侍御史。进将诛阉官，欲召并州牧董卓为助。公业谓进曰：“董卓强忍寡义，志欲无猒。若借之朝政，授以大事，借音子夜反。将恣凶欲，必危朝廷。明公以亲德之重，据阿衡之权，秉意独断，诛除有罪，诚不宜假卓以为资援也。且事留变生，殷鉴不远。”又为陈时务之所急数事。进不能用，乃弃官去。谓颍川人荀攸曰：“何公未易辅也。”

	 

	进寻见害，卓果作乱。公业等与侍中伍琼、卓长史何颙共说卓，以袁绍为勃海太守，以发山东之谋。及义兵起，卓乃会公卿议，大发卒讨之，群僚莫敢忤旨。公业恐其众多益横，凶强难制，独曰：“夫政在德，不在众也。”卓不悦，曰，“如卿此言，兵为无用邪？”公业惧，乃诡词更对曰：诡犹诈也。“非谓无用，以为山东不足加大兵耳。如有不信，试为明公略陈其要。今山东合谋，州郡连结，人庶相动，非不强盛。然光武以来，中国无警，百姓优逸，忘战日久。仲尼有言：‘不教人战，是谓弃之。’其众虽多，不能为害。一也。明公出自西州，少为国将，闲习军事，数践战埸，名振当世，人怀慑服。二也。袁本初公卿子弟，生处京师。张孟卓东平长者，孟卓名邈。坐不窥堂。言不妄视也。孔公绪名胄。清谈高论，嘘枯吹生。枯者嘘之使生，生者吹之使枯。言谈论有所抑扬也。并无军旅之才，埶锐之干，临锋决敌，非公之俦。三也。山东之士，素乏精悍。悍，勇也。未有孟贲之勇，庆忌之捷，《说菀》曰：“孟贲水行不避鲛龙，陆行不避虎狼，发怒吐气，声响动天。”许慎注《淮南子》曰：“孟贲，卫人也。”《吕氏春秋》曰：“孟贲过于河，先其伍，船人怒，以楫虓其头，不知其孟贲故也。中河，孟贲嗔目视船人，发植目裂，舟中人尽播入河。”庆忌，吴王僚子也。射之矢，满把不能中，四马追之不能及。聊城之守，《史记》，燕将攻下聊城，因保守之。齐将田单攻之，岁余不下。良、平之谋，可任以偏师，责以成功。四也。就有其人，而尊卑无序，王爵不加，若恃众怙力，怙亦恃也。将各潟峙，峙，止也。以观成败，不肯同心共胆，与齐进退。五也。关西诸郡，颇习兵事，自顷以来，数与羌战，妇女犹戴戟操矛，挟弓负矢，挟，持也。况其壮勇之士，以当妄战之人乎！其胜可必。六也。且天下强勇，百姓所畏者，有并、凉之人，及匈奴、屠各、湟中义从、西羌八种，义从、八种并见《西羌传》。而明公拥之，以为爪牙，譬驱虎兕以赴犬羊。七也。又明公将帅，皆中表腹心，周旋日久，恩信淳著，忠诚可任，智谋可恃。以胶固之众，胶亦固也。当解合之埶，犹以烈风扫彼枯叶。八也。夫战有三亡，以乱攻理者亡，以邪攻正者亡，以逆攻顺者亡。今明公秉国平正，讨灭宦竖，忠义克立。以此三德，持彼三亡，奉辞伐罪，谁敢御之！九也。东州郑玄学该古今，玄，北海人，故云东州。北海邴原清高直亮，《魏志》，原字根矩，北海朱虚人也。与管宁俱以操尚称。皆儒生所仰，群士楷式。彼诸将若询其计画，足知强弱。且燕、赵、齐、梁非不盛也，终灭于秦；吴、楚七国非不众也，卒败荥阳。《前书》吴王濞、楚王戊、赵王遂、淄川王贤、济南王辟光、胶西王卬、胶东王雄渠，景帝年反，大将军条侯周亚夫将兵破之荥阳。况今德政赫赫，股肱惟良，彼岂赞成其谋，造乱长寇哉？其不然。十也。若其所陈少有可采，无事征兵以惊天下，使患役之民相聚为非，弃德恃众，自亏威重。”卓乃悦，以公业为将军，使统诸军讨击关东。或说卓曰：“郑公业智略过人，而结谋外寇，今资之士马，就其党与，窃为明公惧之。”卓乃收还其兵，留拜议郎。

	 

	卓既迁都长安，天下饥乱，士大夫多不得其命。而公业家有余资，日引宾客高会倡乐，所赡救者甚觿。乃与何颙、荀攸共谋杀卓。事泄，颙等被执，公业脱身自武关走，东归袁术。术上以为杨州刺史。未至官，道卒，年四十一。

	 

	孔融字文举，鲁国人，孔子二十世孙也。七世祖霸，为元帝师，位至侍中。《前书》霸字次儒，元帝师。解见孔昱传。父宙，太山都尉。

	 

	融幼有异才。《融家传》曰：“兄弟七人，融第六，幼有自然之性。年四岁时，每与诸兄共食梨，融辄引小者。大人问其故，答曰：‘我小儿，法当取小者。’由是宗族奇之。”年十岁，随父诣京师。时河南尹李膺膺，颍川襄城人。《融家传》曰：“闻汉中李公清节直亮，意慕之，遂造公门。”李固，汉中人，为太尉，与此传不同也。以简重自居，不妄接士宾客，来外自非当世名人及与通家，皆不得白。融欲观其人，故造膺门。语门者曰：“我是李君通家子弟。”门者言之。膺请融，问曰：“高明祖父尝与仆有恩旧乎？”融曰：“然。先君孔子与君先人李老君同德比义，而相师友，《家语》曰：“孔子谓南宫敬叔曰：‘吾闻老聃博古而达今，通礼乐之源，明道德之归，即吾之师也。今将往矣。’遂至周，问礼于老聃焉。”则融与君累世通家。”众坐莫不叹息。太中大夫陈炜后至，炜音于匦反。坐中以告炜。炜曰：“夫人小而聪了，大未必奇。”融应声曰：“观君所言，将不早惠乎？”膺大笑曰：“高明必为伟器。”

	 

	年十三，丧父，哀悴过毁，扶而后起，州里归其孝。性好学，博涉多该览。

	 

	山阳张俭为中常侍侯览所怨，览为刊章下州郡，以名捕俭。刊，削也。谓削去告人姓名。俭与融兄褒有旧，亡抵于褒，不遇。抵，归也。《融家传》“褒字文礼”也。时融年十六，俭少之而不告。融见其有窘色，窘，迫也。谓曰：“兄虽在外，吾独不能为君主邪？”因留舍之。舍，止也。后事泄，国相以下，密就掩捕，俭得脱走，遂并收褒、融送狱。二人未知所坐。融曰：“保纳舍藏者，融也，当坐之。”褒曰：“彼来求我，非弟之过，请甘其罪。”吏问其母，母曰：“家事任长，妾当其辜。”一门争死，郡县疑不能决，乃上谳之。《前书音义》曰：“谳，请也，音宜杰反。”诏书竟坐褒焉。融由是显名，与平原陶丘洪、陈留边让齐声称。州郡礼命，皆不就。

	 

	辟司徒杨赐府。时隐核官僚之贪浊者，将加贬黜，融多举中官亲族。尚书畏迫内宠，召掾属诘责之。融陈对罪恶，言无阿挠。挠，曲也，音乃孝反。河南尹何进当迁为大将军，杨赐遣融奉谒贺进，不时通，融即夺谒还府，投劾而去。河南官属耻之，私遣剑客欲追杀融。客有言于进曰：“孔文举有重名，《融家传》曰：“客言于进曰：‘孔文举于时英雄特杰，譬诸物类，犹众星之有北辰，百谷之有黍稷，天下莫不属目也’。”将军若造怨此人，则四方之士引领而去矣。不如因而礼之，可以示广于天下。”进然之，既拜而辟融，举高第，为侍御史。与中丞赵舍不同，托病归家。

	 

	后辟司空掾，拜中军候。在职三日，迁虎贲中郎将。会董卓废立，融每因对答，辄有匡正之言。以忤卓旨，转为议郎。时黄巾寇数州，而北海最为贼冲，卓乃讽三府同举融为北海相。

	 

	融到郡，收合士民，起兵讲武，驰檄飞翰，引谋州郡。贼张饶等群辈二十万众从冀州还，融逆击，为饶所败，乃收散兵保朱虚县。稍复鸠集吏民为黄巾所误者男女四万余人，更置城邑，立学校，表显儒术，荐举贤良郑玄、彭璆、邴原等。璆音巨秋反，又音求。郡人甄子然、临孝存知名早卒，融恨不及之，乃命配食县社。其余虽一介之善，莫不加礼焉。郡人无后及四方游士有死亡者，皆为棺具而敛葬之。时黄巾复来侵暴，融乃出屯都昌，都昌，县，属北海郡，故城在今青州临朐县东北。为贼管亥所围。融逼急，乃遣东莱太史慈求救于平原相刘备。《吴志》，慈字子义，东莱人也。避事之辽东，北海相孔融闻而奇之，数遣人讯问其母，并致饷遗。时融为管亥所围，慈从辽东还，母谓之曰：“汝与孔北海未尝相见，至汝行后，赡恤殷勤，过于故旧。今为贼所围，汝宜赴之。”慈单步见融，既而求救于刘备，得兵以解围焉。备惊曰：“孔北海乃复知天下有刘备邪？”即遣兵三千救之，贼乃散走。

	 

	时袁、曹方盛，而融无所协附。左丞祖者，称有意谋，劝融有所结纳。融知绍、操终图汉室，不欲与同，故怒而杀之。

	 

	融负其高气，志在靖难，而才疏意广，迄无成功。迄，竟也。在郡六年，刘备表领青州刺史。建安元年，为袁谭所攻，自春至夏，战士所余裁数百人，流矢雨集，戈矛内接。融隐几读书，隐，凭也。《庄子》曰：“南郭子綦隐几而坐。”谈笑自若。城夜陷，乃奔东山，妻子为谭所虏。

	 

	及献帝都许，征融为将作大匠，迁少府。每朝会访对，融辄引正定议，公卿大夫皆隶名而已。《说文》云：“隶，附著。”

	 

	初，太傅马日磾奉使山东，及至淮南，数有意于袁术。术轻侮之，遂夺取其节，求去又不听，因欲逼为军帅。日磾深自恨，遂呕血而毙。《三辅决录》曰：“日磾字翁叔，马融之族子。少传融业，以才学进。与杨彪、卢植、蔡邕等典校中书，历位九卿，遂登台辅。”《献帝春秋》曰：“术从日磾借节观之，因夺不还，条军中十余人使促辟之。日磾谓术曰：‘卿先代诸公辟士云何？而言促之，谓公府掾可劫得乎？’从术求去，而术不遣，既以失节屈辱忧恚。”及丧还，朝廷议欲加礼。融乃独议曰：“日磾以上公之尊，秉髦节之使，衔命直指，直指，无屈挠也。《前书》有绣衣直指。宁辑东夏，辑，和也。而曲媚奸臣，为所牵率，章表署用，辄使首名，所上章表及署补用，皆以日磾名为首也。附下罔上，《前书》曰：“附下罔上者刑。”奸以事君。《左传》叔向曰：“奸以事君者，吾所能御。”昔国佐当晋军而不挠，《公羊传》曰：“鞍之战，齐师大败。齐侯使国佐如师。郤克曰：‘与我纪侯之甗，反鲁、卫之侵地，使耕者东西其亩，以萧同叔子为质，则吾舍子。’国佐曰：‘与我纪侯之甗，请诺。使反鲁、卫之侵，请诺。使耕者东西其亩，是则土齐也。萧同叔子者，齐君母也，齐君母犹晋君之母也，曰不可。请战，一战而不胜，请再战，再战而不胜，请三战，三战不胜，则齐国尽子之有也，何必萧同叔子为质！’揖而去之。”宜僚临白刃而正色。楚白公胜欲为乱，谓石乞曰：“王卿士皆以五百人当之则可。”乞曰：“不可得也。”曰：“市南有熊相宜僚者，若得之，可以当五百人矣。”乃从白公而见之。与言，悦；告之故，辞；承之以剑，不动。事见《左传》。王室大臣，岂得以见胁为辞！又袁术僭逆，非一朝一夕，日磾随从，周旋历岁。《汉律》与罪人交关三日已上，皆应知情。春秋鲁叔孙得臣卒，以不发扬襄仲之罪，贬不书日。《公羊传》曰：“叔孙得臣卒。”何休注曰：“不日者，知公子遂欲杀君，而为人臣知贼而不言，明当诛也。”公子遂即襄仲也。郑人讨幽公之乱，斫子家之棺。《左传》：“郑子家卒，郑人讨幽公之乱，斫子家之棺而逐其族。”杜预注曰：“斫薄其棺，不使从卿礼。”为其杀君故也。圣上哀矜旧臣，未忍追案，不宜加礼。”朝廷从之。

	 

	时论者多欲复肉刑。融乃建议曰：“古者敦庬，善否不别，《左传》楚申叔时曰：“人生敦庬。”杜预注：“庬，厚大也。”吏端刑清，端，直也。政无过失。百姓有罪，皆自取之。末世陵迟，风化坏乱，政挠其俗，法害其人。故曰上失其道，民散久矣。而欲绳之以古刑，投之以残弃，残其支体而弃废之。非所谓与时消息者也。《易》曰：“天地盈虚，与时消息。”纣斫朝涉之胫，天下谓为无道。《尚书》曰：“纣斫朝涉之胫。”孔安国注曰：“冬日见朝涉水者，谓其胫耐寒，斫而视之。”夫九牧之地，千八百君，《前书》贾山曰：“昔者周盖千八百国，以九州之人养千八百君也。”若各刖一人，是下常有千八百纣也。求俗休和，弗可得已。且被刑之人，虑不念生，志在思死，类多趋恶，莫复归正。夙沙乱齐，《左传》曰，灵公废太子光，立公子牙，使高厚傅牙，夙沙卫为少傅。崔杼逆光而立之，是为庄公。庄公以夙沙卫易己，卫奔高唐以叛。伊戾祸宋，《左传》，楚客聘于晋，过宋，太子痤知之，请野享之。公使往，伊戾请从，遣之。至则欿用牲，加书征之，骋而告曰：“太子将为乱，既与楚客盟矣。”公使视之，则信有焉。公囚太子，太子缢死。公徐闻其无罪，乃亨伊戾。赵高、英布，为世大患。《史记》，胡亥谓李斯曰：“高，故宫人也。”遂专信任之。后杀李斯，劫杀胡亥，卒亡秦也。《前书》，英布坐法黥，论输骊山，亡之江中为群盗。及属项羽，常为先锋陷阵。后归汉，为九江王。谋反，诛之。不能止人遂为非也，适足绝人还为善耳。虽忠如鬻拳，《左传》：“初，鬻拳强谏，楚子弗从。临之以兵，惧而从之。拳曰：‘吾惧君以兵，罪莫大焉。’遂自刖。楚人以为大阍。君子曰：‘鬻拳可谓爱君矣。谏以自纳于刑，刑犹不忘纳君于善。’”信如卞和，《韩子》曰：“楚人和氏得璞玉于楚山之中，献之武王。武王使玉人相之，曰：‘石也。’王以和为谩己，刖其左足。及文王即位，和又奉其璞，玉人又曰：‘石也。’又刖其右足。文王薨，成王即位，和乃抱其璞而哭于楚山之下，三日三夜，泣尽而继以血。王使玉人攻璞而得宝焉。”《琴操》曰：“荆王封和为陵阳侯，和辞不就而去。乃作怨歌曰：‘进宝得刑，足离分兮。去封立信，守休芸兮。断者不续，岂不冤兮！’”智如孙膑，《史记》，孙膑与庞涓学兵法，涓事魏惠王为将军，自以能不及膑，阴使召膑，断其两足而黥之。膑后入齐，威王问兵法，以为师。魏与赵攻韩，齐使田忌将而往。庞涓闻，去韩而归。膑谓田忌曰：“三晋之兵素悍勇而轻齐。军半至。使齐军入魏地为十万灶，明日为五万灶，明日为二万灶。”庞涓行三日，大喜曰：“我固知齐卒怯，入吾地三日，士卒亡者过半矣。”乃弃其步兵，与其轻锐倍日并行逐之。孙子度其行，暮当至马陵。马陵道狭，旁多险阻，可伏兵，乃斫大树白而书之曰“庞涓死于此木下”。于是令齐军曰：“善射者万弩，夹道而伏，期日莫见火举而俱发。”涓夜至斫木下，见白书，乃攒火烛之，读书未毕，齐军万弩俱发，魏军大乱相失。庞涓自知智穷兵败，遂自刭。曰：“遂成竖子之名矣。”冤如巷伯，毛苌注《诗》云：“巷伯，内小臣也。掌王后之命于宫中，故谓之巷伯。”伯被谗将刑，寺人孟子伤而作诗，以刺幽王也。才如史迁，李陵为匈奴败，马迁明陵当必立功以报汉，遂被下蚕室宫刑，后乃著《史记》。达如子政，刘向字子政。宣帝时，上言黄金可成。上令典尚方铸作事，费甚多，方不验，乃下吏，当死。上奇其材，得逾冬减论。班固云：“向博物洽闻，通达古今。”一离刀锯，没世不齿。《国语》“中刑用刀锯”也。是太甲之思庸，《尚书》：“太甲既立，不明，伊尹放诸桐。三年，复归于亳。思庸。”孔注曰：“念常道也。”穆公之霸秦，秦穆使孟明、白乙等伐郑，蹇叔谏，不从。晋襄公败诸崤，囚孟明等，后归之。穆公曰：“孤之罪也，夫子何罪！”复使为政，遂霸西戎。事见《左传》。南睢之骨立，卫武之初筵，韩诗曰：“《宾之初筵》，卫武公饮酒悔过也。言宾客初就筵之时，宾主秩秩然，俱谨敬也。宾既醉止，载号载呶，不知其为恶也。”陈汤之都赖，《前书》，汤字子公。迁西域副校尉，矫制发诸国兵，斩郅支单于于都赖水上。魏尚之守边，文帝时，尚为云中守，坐上首虏差六级，下吏削爵。赵人冯唐为郎，为言文帝，赦尚复为云中守也。无所复施也。汉开改恶之路，凡为此也。故明德之君，远度深惟，弃短就长，不苟革其政者也。”朝廷善之，卒不改焉。

	 

	是时荆州牧刘表不供职贡，多行僭伪，遂乃郊祀天地，拟斥乘舆。斥，指也。诏书班下其事。融上疏曰：“窃闻领荆州牧刘表桀逆放恣，所为不轨，至乃郊祭天地，拟仪社稷。虽昏僭恶极，罪不容诛，至于国体，宜且讳之。体谓国家之大体也。何者？万乘至重，天王至尊，身为圣躬，国为神器，《老子》曰：“天下神器，不可为也。”陛级县远，禄位限绝，贾谊曰：“人主之尊譬如堂，群臣如陛，众庶如地。故陛乃九级上，廉远地则堂高也。”犹天之不可阶，日月之不可逾也。《论语》曰：“夫子之不可及也，犹天之不可阶而升也。”又曰：“仲尼如日月，无得而逾焉。”每有一竖臣，辄云图之，若形之四方，非所以杜塞邪萌。形，见也。愚谓虽有重戾，必宜隐忍。贾谊所谓‘掷鼠忌器’，盖谓此也。《前书》贾谊曰：“里谚云‘欲投鼠而忌器’，此善谕也。鼠近于器，尚惮不投，恐伤其器，况乎贵臣之近主乎？”是以齐兵次楚，唯责包茅；《左传》，齐桓伐楚，责以“苞茅不入，王祭不供，无以缩酒”。杜预注曰：“包，里束也。茅，菁茅也。束茅而灌之以酒，为缩酒也。”王师败绩，不书晋人。《公羊传》：“成西元年秋，王师败绩于｛夗/贝｝戎。孰败之？盖晋败之。曷为不言晋败之？王者无敌，莫敢当也。”前以露袁术之罪，今复下刘表之事，是使跛牂欲窥高岸，天险可得而登也。《史记》李斯曰：“故城高五丈，而楼季不轻犯也；太山之高百仞，而跛牂牧其上。夫楼季而难五丈之限，岂跛牂而易百仞之高哉？峭渐之埶异也。”《尔雅》曰：“羊牝曰牂。”《易》曰：“天险不可升，地险山川丘陵也。”案表跋扈，剑诛列侯，遏绝诏命，断盗贡篚，郑玄注《仪礼》曰：“篚，竹器如筐也。”《书》曰：“厥篚玄纁玑组。”招呼元恶，以自营卫，专为群逆，主萃渊薮。《书》曰：“今商王受亡道，为天下逋逃主，萃渊薮。”孔注曰：“天下罪人逃亡者，而纣为魁主，窟聚泉府薮泽也。”郜鼎在庙，章孰甚焉！《左传》：“取郜大鼎于宋，戊申纳于太庙。臧哀伯谏曰：‘君人者，昭德塞违，以临照百官，百官于是乎戒惧。郜鼎在庙，彰孰甚焉！’”郜鼎，郜国所作也。桑落瓦解，其埶可见。《诗》曰：“桑之落矣，其黄而陨。”臣愚以为宜隐郊祀之事，以崇国防。”

	 

	五年，南阳王冯、东海王祗薨，并献帝子。帝伤其早殁，欲为修四时之祭，以访于融。融对曰：“圣恩敦睦，感时增思，悼二王之灵，发哀愍之诏，稽度前典，以正礼制。窃观故事，前梁怀王、临江愍王、齐哀王、临淮怀王并薨无后，同产昆弟，即景、武、昭、明四帝是也，梁怀王揖，景帝弟也，立十年薨。临江闵王荣，武帝兄也，为皇太子，四岁废为王，坐侵庙壖地自杀。齐怀王闳，武帝子，昭帝异母兄，立八年薨。臣贤案：齐哀王，悼惠王之子，高帝之孙，非昭帝兄弟，当为怀王，作“哀”者误也。临淮公衡，明帝弟，建武十五年立，未及进爵为王而薨。《融家传》及本传皆作“公”，此为“王”者，亦误也。未闻前朝修立祭祀。若临时所施，则不列传纪。臣愚以为诸在冲乱，圣慈哀悼，礼同成人，加以号谥者，宜称上恩，称音尺证反。祭祀礼毕，而后绝之。至于一岁之限，不合礼意，又违先帝已然之法，所未敢处。”处犹安也。

	 

	初，曹操攻屠邺城，袁氏妇子多见侵略，而操子丕私纳袁熙妻甄氏。《袁绍传》，熙，绍之中子也。甄氏，中山无极人，汉太保甄邯后也。父逸，上蔡令。《魏略》曰：“熙出在幽州，甄氏侍姑，及邺城破，文帝入绍舍，后怖，伏姑膝上。帝令举头就视，见其颜色非凡。太祖闻其意，为迎取之。”融乃与操书，称“武王伐纣，以妲己赐周公”。妲音丁末反，又音旦。纣之妃，有苏氏女也。纣用其言，毒虐众庶。武王克殷，斩妲己头，县之于小白旗，以为纣之亡由此女也。出《列女传》也。操不悟，后问出何经典。对曰：“以今度之，想当然耳。”后操讨乌桓，建安十二年也。又嘲之曰：“大将军远征，萧条海外。昔肃慎不贡楛矢，《国语》曰：“昔武王克商，通于九夷百蛮，于是肃慎氏贡楛矢石砮，其长尺有咫。”《肃慎国记》曰：“肃慎氏，其地在夫余国北，东滨大海。”《魏略》曰：“挹娄一名肃慎氏。”《说文》曰“楛，木也。今辽左有楛木，状如荆，叶如榆”也。丁零盗苏武牛羊，可并案也。”《山海经》曰：“北海之内，有丁零之国。”《前书》苏武使匈奴，单于徙北海上，丁零盗武牛羊，武遂穷厄也。

	 

	时年饥兵兴，操表制酒禁，融频书争之，多侮慢之辞。融集与操书云：“酒之为德久矣。古先哲王，类帝禋宗，和神定人，以济万国，非酒莫以也。故天垂酒星之耀，地列酒泉之郡，人著旨酒之德。尧不千钟，无以建太平。孔非百觚，无以堪上圣。樊哙解厄鸿门，非豕肩钟酒，无以奋其怒。赵之厮养，东迎其王，非引卮酒，无以激其气。高祖非醉斩白蛇，无以畅其灵。景帝非醉幸唐姬，无以开中兴。袁盎非醇醪之力，无以脱其命。定国不酣饮一斛，无以决其法。故郦生以高阳酒徒，著功于汉；屈原不餔蓸歠醨，取困于楚。由是观之，酒何负于政哉？”又书曰：“昨承训答，陈二代之祸，及众人之败，以酒亡者，实如来诲。虽然，徐偃王行仁义而亡，今令不绝仁义；燕哙以让失社稷，今令不禁谦退；鲁因儒而损，今令不弃文学；夏、商亦以妇人失天下，今令不断婚姻。而将酒独急者，疑但惜谷耳，非以亡王为戒也。”既见操雄诈渐著，数不能堪，故发辞偏宕，多致乖忤。偏邪跌宕，不拘正理。又尝奏宜准古王畿之制，千里寰内，不以封建诸侯。《周礼》：“方千里曰国畿，其外五百里侯畿。”郑玄注：“畿，限也。”操疑其所论建渐广，益惮之。然以融名重天下，外相容忍，而潜忌正议，虑鲠大业。山阳郗虑《续汉书》：“虑字鸿豫，山阳高平人，少受学于郑玄。”虞浦《江表传》曰：“献帝尝时见虑及少府孔融。问融曰：‘鸿豫何所优长？’融曰：‘可与适道，未可与权。’虑举笏曰：‘融昔宰北海，政散人流，其权安在？’遂与融互相长短，以至不穆。曹操以书和解之。”虑从光禄勋迁御史大夫。承望风旨，以微法奏免融官。因显明仇怨，操故书激厉融曰：“盖闻唐虞之朝，有克让之臣，《尚书》曰，舜以伯禹为司空，禹让稷、契暨皋陶。以益为朕虞，益让于朱虎、熊罴。以伯夷为秩宗，伯夷让于夔龙。故麟凤来而颂声作也。《史记》曰：“于是禹兴《九韶》之乐，致异物，凤皇来仪。”后世德薄，犹有杀身为君，若齐孟阳代君居床以待贼，西汉纪信乘黄屋诳楚之类也。破家为国。若要离焚妻子以徇吴，李通诛宗族以从汉之类也。及至其敝，睚眦之怨必仇，一餐之惠必报。《史记》，范睢一餐之德必偿，睚眦之怨必报。故晁错念国，遘祸于袁盎；景帝时，错为御史大夫，以诸侯国大，请削其土。吴楚七国反，以诛错为名。袁盎素与错不相善，盎乃进说，请斩错以谢七国，景帝遂斩错也。屈平悼楚，受谮于椒、兰；屈平楚怀王时为三闾大夫。秦昭王使张仪谲诈怀王，令绝齐交，又诱请会武关，平谏，王不听其言，卒客死于秦。怀王子子椒、子兰谗之于襄王，而放逐之。见《史记》。彭宠倾乱，起自朱浮；朱浮与宠不相能，数谮之光武，宠遂反。邓禹威损，失于宗、冯。邓禹征赤眉，令宗钦、冯愔守栒邑。二人争权相攻，遂杀钦，因反击禹。今流俗本“宗”误作“宋”也。由此言之，喜怒怨爱，祸福所因，可不慎与！音余。昔廉、蔺小国之臣，犹能相下；赵惠文王与秦昭王会黾池，归，拜蔺相如为上卿，位在廉颇右。颇曰；“吾不忍为之下，必辱之。”相如每朝，常避之。颇闻之，肉袒负荆谢之，相与为刎颈之友。事见《史记》。寇、贾仓卒武夫，屈节崇好；光武不问伯升之怨；齐侯不疑射钩之虏。公子悫与桓公争立，管仲射桓公中钩。后桓公即位，以管仲为相也。夫立大操者，岂累细故哉！往闻二君有执法之平，以为小介，介犹蒂芥也。公法虽平，私情为蒂芥者也。当收旧好；而怨毒渐积，志相危害，闻之怃然，中夜而起。怃音舞。怃，失意貌也。昔国家东迁，文举盛叹鸿豫名实相副，综达经学，出于郑玄，又明《司马法》，《史记》，齐威王使大夫追论古者《司马法》。其法论田及兵之法也。鸿豫亦称文举奇逸博闻，诚怪今者与始相违。孤与文举既非旧好，又于鸿豫亦无恩纪，然愿人之相美，不乐人之相伤，是以区区思协欢好。又知二君群小所构，孤为人臣，进不能风化海内，退不能建德和人，然抚养战士，杀身为国，破浮华交会之徒，计有余矣。”

	 

	融报曰：“猥惠书教，猥，曲也。告所不逮。融与鸿豫州里比郡，山阳与鲁郡相邻比。知之最早。虽尝陈其功美，欲以厚于见私，信于为国，不求其覆过掩恶，有罪望不坐也。前者黜退，欢欣受之。昔赵宣子朝登韩厥，夕被其戮，喜而求贺。宣子，赵盾谥也。《国语》曰：“宣子言韩厥于灵公，以为司马。河曲之役，赵宣子使人以其乘车干行，韩厥执而戮之。众咸曰：‘韩厥必不没矣。其主朝升之而暮戮其车，其谁安之？’宣子召而礼之，谓诸大夫曰：‘二三子可以贺我矣。吾举厥也，中吾，乃今知免于罪矣。’”况无彼人之功，而敢枉当官之平哉！忠非三闾，即屈原也。掌王族三姓，曰昭、屈、景，故曰“三闾”。智非晁错，窃位为过，免罪为幸。乃使余论远闻，所以惭惧也。朱、彭、寇、贾，为世壮士，爱恶相攻，能为国忧。至于轻弱薄劣，犹昆虫之相啮，适足还害其身，《夏小正》云：“昆，众也。”《孙卿子》曰：“昆虫亦有知。”诚无所至也。晋侯嘉其臣所争者大，而师旷以为不如心竞。《左传》“秦伯之弟针如晋修成，叔向命召行人子员。行人子朱曰：‘朱也当御。’三云，叔向不应。子朱怒曰：‘班爵同，何以黜朱于朝？’抚剑从之。叔向曰：‘秦晋不和久矣。今日之事，幸而集，晋国赖之；不集，三军暴骨。子员导二国之言无私，子常易之。奸以事君者，吾所能御也。’拂衣从之。人救之。平公曰：‘晋其庶乎！吾臣之所争者大。’师旷曰：‘公室惧卑，臣不心竞而力争’”也。性既迟缓，与人无伤，虽出胯下之负，韩信贫贱，淮阴少年侮之，令信出跨下。榆次之辱，《史记》，荆轲尝游榆次，与盖聂论剑，盖聂怒而目之，荆轲出去。不知贬毁之于己，犹蚊虻之一过也。蚊音文。虻音盟。言蚊虻之暂过，未以为害。子产谓人心不相似，《左传》曰，子产谓子皮曰：“人心不同，其如面焉，吾岂敢谓子面如吾面乎？”或矜埶者，欲以取胜为荣，不念宋人待四海之客，大炉不欲令酒酸也。炉，累土为之，以居酒瓮，四边隆起，一面高如锻炉，故名炉。字或作“垆”。《韩子》曰：“宋人有沽酒者，斗?甚平，遇客甚谨，为酒甚美，而酒不售，酒酸。怪其故，问所知闾长者杨倩。倩曰：‘汝狗猛耶？’曰：‘狗猛。’‘何故不售？’曰：‘人畏焉。’令孺子怀钱挈壶往沽，狗迎龁之，酒所以酸而不售。”至于屈谷巨瓠，坚而无窍，当以无用罪之耳。《韩子》曰：“齐有居士田仲，宋人屈谷往见之，曰：‘谷闻先生之义，不恃仰人而食。今谷有树瓠之法，坚如石，闻厚而无窍，愿献先生。’田仲曰：‘夫子徒谓我也。凡贵于树瓠者，为可以盛也。今厚而无窍，则不可以盛物，而任坚如石，则不可以割而斟，吾无以此瓠为也。’曰：‘然，谷将弃之。’今仲不恃仰人而食，亦无益人国，亦坚瓠之类。”它者奉遵严教，不敢失坠。郗为故吏，融所推进。赵衰之拔郤縠，《左传》，晋文公谋元帅，赵衰曰：“郤縠可。”乃使郤縠将中军。不轻公叔之升臣也。公叔文子，卫大夫，其家臣名撰，行与文子同，升之于公，与之并为大夫。撰音士眷反，见《论语》。知同其爱，训诲发中。言曹公与己同爱郗虑，故发于中心而训诲。虽懿伯之忌，犹不得念，《礼记檀弓》曰；“滕成公之丧，使子叔敬叔吊，子服惠伯为介。及郊，为懿伯之忌不入。惠伯曰：‘政也，不可以叔父之私不将公事。’遂入。”郑玄注曰：“懿伯，惠伯之叔父也。忌，怨也。”况恃旧交，而欲自外于贤吏哉！贤吏谓虑也。辄布腹心，修好如初。苦言至意，终身诵之。”

	 

	岁余，复拜太中大夫。性宽容少忌，好士，喜诱益后进。及退闲职，太中大夫职在言议，故云闲职。宾客日盈其门。常叹曰：“坐上客恒满，尊中酒不空，吾无忧矣。”与蔡邕素善，邕卒后，有虎贲士貌类于邕，《汉官典职仪》曰：“虎贲中郎将，主武贲千五百人。”融每酒酣，引与同坐，曰：“虽无老成人，且有典刑。”《诗·大雅》曰“虽无老成人，尚有典刑”也。融闻人之善，若出诸己，言有可采，必演而成之，面告其短，而退称所长，荐达贤士，多所奖进，知而未言，以为己过，故海内英俊皆信服之。

	 

	曹操既积嫌忌，而郗虑复构成其罪，遂令丞相军谋祭酒路粹《典略》曰：“粹字文蔚，陈留人，少学于蔡邕。建安初，以高第擢拜尚书郎，后为军谋祭酒，与陈琳、阮瑀等典记室。融诛之后，人睹粹所作，无不嘉其才而忌其笔也。”枉状奏融曰：“少府孔融，昔在北海，见王室不静，而招合徒众，欲规不轨，云‘我大圣之后，而见灭于宋，《史记》曰，鲁大夫孟厘子曰：“孔丘，圣人之后，灭于宋。”服虔注曰；“圣人谓商汤也。孔子六代祖孔父嘉为宋华督所杀，其子奔鲁也。”有天下者，何必卯金刀’。及与孙权使语，谤讪朝廷。讪音所谏反。讪谓谤毁也。《苍颉篇》曰：“讪，非也。”又融为九列，不遵朝仪，秃巾微行，谓不加帻。唐突宫掖。又前与白衣祢衡跌荡放言，跌荡，无仪检也。放，纵也。云‘父之于子，当有何亲？论其本意，实为情Q欲Y发耳。子之于母，亦复奚为？譬如寄物缶中，《说文》曰：“缶，缶也。”《字书》曰：“缶似缶而高。”出则离矣’。既而与衡更相赞扬。衡谓融曰：‘仲尼不死。’融答曰：‘颜回复生。’大逆不道，宜极重诛。”书奏，下狱弃市。时年五十六。妻子皆被诛。

	 

	初，女年七岁，男年九岁，以其幼弱得全，寄它舍。二子方弈棋，融被收而不动。左右曰：“父执而不起，何也？”答曰；“安有巢毁而卵不破乎！”主人有遗肉汁，男渴而饮之。女曰：“今日之祸，岂得久活，何赖知肉味乎？”兄号泣而止。或言于曹操，遂尽杀之。及收至，谓兄曰；“若死者有知，得见父母，岂非至愿！”乃延颈就刑，颜色不变，莫不伤之。

	 

	初，京兆人脂习元升，与融相善，每戒融刚直。《魏略》曰：“曹操为司空，威德日盛，融故以旧意书疏倨傲，习常责融令改节，融不从之。”及被害，许下莫敢收者，习往抚尸曰：“文举舍我死，吾何用生为？”操闻大怒，将收习杀之，后得赦出。

	 

	魏文帝深好融文辞，每叹曰：“杨、班俦也。”募天下有上融文章者，辄赏以金帛。所著诗、颂、碑文、论议、六言、策文、表、檄、教令、书记凡二十五篇。文帝以习有栾布之节，加中散大夫。《前书》曰：“栾布，梁人也，为梁王彭越大夫，使于齐，未反。汉诛越，枭首雒阳下，布还，奏事越头下，祠而哭之。”

	 

	论曰：昔谏大夫郑昌有言：“山有猛兽者，藜藿为之不采。”宣帝时，司隶校尉盖宽饶以直言得罪，郑昌愍伤宽饶忠直忧国，以言事不当意，而为文吏所诋挫，故上书讼之。是以孔父正色，不容弑虐之谋；《公羊传》曰：“孔父正色而立于朝，则人莫敢过而致难于其君者，孔父可谓义形于色矣。”平仲立朝，有纾盗齐之望。纾音舒，解也，缓也。盗齐谓田常也。《庄子》曰：“田成子一旦弑齐君而盗其国。”《左传》，齐景公坐于路寝。公叹曰：“美哉室！其谁有此乎？”晏子对曰：“如君之言，其陈氏乎？”公曰：“是可若何？”对曰：“唯礼可以已之。”若夫文举之高志直情，其足以动义概而忤雄心。忤，逆也。故使移鼎之迹，事隔于人存；移鼎谓迁汉之鼎也。人存谓曹操身在不得篡位也。《左传》《》曰：“桀有昏德，鼎迁于商；商纣暴虐，鼎迁于周。”代终之规，启机于身后也。代终谓代汉祚之终也。身后谓曹丕受禅也。夫严气正性，覆折而己。岂有员园委屈，可以每其生哉！“园”即“刓”字，音五丸反。《前书音义》曰：“刓谓刓团无棱角也。”每，贪也。言宁正直以倾覆摧折，不能委曲以贪生也。贾谊云：“品庶每生。”懔懔焉，皓皓焉，其与琨玉秋霜比质可也。懔懔言劲烈如秋霜也。皓皓言坚贞如白玉也。皓音古老反。

	 

	苟彧字文若，袁宏《汉纪》“彧”作“郁”。颍川颍阴人，朗陵令淑之孙也。朗陵，县，属汝南郡，故城在今豫州朗山县西南。父绲，为济南相。绲音古本反。绲畏惮宦官，乃为彧娶中常侍唐衡女。《典略》曰：“衡欲以女妻汝南傅公明，公明不取，转以妻郁。”彧以少有才名，故得免于讥议。南阳何颙名知人，见彧而异之，曰：“王佐才也。”

	 

	中平六年，举孝廉，再迁亢父令。亢父，县，属梁国，故城在今兖州任城县南。亢音刚，父音甫。董卓之乱，弃官归乡里。同邵韩融时将宗亲千余家，避乱密西山中。密县西山也。彧谓父老曰：“颍川，四战之地也。四面通也。天下有变，常为兵冲。密虽小固，不足以捍大难，宜亟避之。”亟音纪力反。乡人多怀土不能去。会冀州牧同郡韩馥遣骑迎之，彧乃独将宗族从馥，留者后多为董卓将李傕所杀略焉。

	 

	彧比至冀州，而袁绍已夺馥位，绍待彧以上宾之礼。彧明有意数，数，计数也。见汉室崩乱，每怀匡佐之义。时曹操在东郡，彧闻操有雄略，而度绍终不能定大业。初平二年，乃去绍从操。操与语大悦，曰：“吾子房也。”比之张良。以为奋武司马，时年二十九。明年，又为操镇东司马。

	 

	兴平元年，操东击陶谦，使彧守甄城，县名，属济阴郡，今濮州县也。“甄”今作“鄄”，音绢。任以留事。会张邈、陈宫以兖州反操，《典略》“宫字公台，东郡人。刚直烈壮，少与海内知名之士皆相连结”也。而潜迎吕布。布既至，诸城悉应之。邈乃使人谲彧谲，诈也。曰：“吕将军来助曹使君击陶谦，宜亟供军实。”彧知邈有变，即勒兵设备，故邈计不行。豫州刺史郭贡率兵数万来到城下，求见彧。彧将往，东郡太守夏侯惇等止之。《魏志》曰：“惇字元让，沛国人。”曰：“何知贡不与吕布同谋，而轻欲见之。今君为一州之镇，往必危也。”彧曰：“贡与邈等分非素结，今来速者，计必未定，及其犹豫，宜时说之，纵不为用，可使中立。不令其有去就也。若先怀疑嫌，彼将怒而成谋，不如往也。”贡既见彧无惧意，知城不可攻，遂引而去。彧乃使程昱说范、东阿，《魏志》：“昱字仲德，东郡东阿人。”范，县，属东郡，今濮阳县也。东阿，县，属东郡，今济州县也。使固其守，卒全三城以待操焉。三城谓甄、范、东阿也。

	 

	二年，陶谦死，操欲遂取徐州，还定吕布。彧谏曰：“昔高祖保关中，高祖距项羽，常留萧何守关中。光武据河内，皆深根固本，以制天下。进可以胜敌，退足以坚守，故虽有困败，而终济大业。将军本以兖州首事，故能平定山东，曹操初从东郡守鲍信等迎领兖州牧，遂进兵破黄巾等，故能平定山东也。此实天下之要地，而将军之关河也。若不先定之，根本将何寄乎？宜急分讨陈宫，使虏不得西顾，乘其闲而收熟麦，约食稸谷，以资一举，则吕布不足破也。今舍之而东，未见其便。多留兵则力不胜敌，少留兵则后不足固。布乘虚寇暴，震动人心，纵数城或全，其余非复己有，则将军尚安归乎？且前讨徐州，威罚实行，其子弟念父兄之耻，必人自为守。就能破之，尚不可保。彼若惧而相结，共为表里，坚壁清野，以待将军，将军攻之不拔，掠之无获，不出一旬，则十万之众未战而自困矣。夫事固有弃彼取此，以权一时之埶，愿将军虑焉。”操于是大收孰麦，复与布战。布败走，因分定诸县，兖州遂平。

	 

	建安元年，献帝自河东还洛阳，操议欲奉迎车驾，徙都于许。众多以山东未定，韩暹、杨奉负功恣睢，恣睢，肆怒貌。睢音火季反，又火佳反。《史记》：“盗跖日杀不辜，暴戾恣睢。”未可卒制。彧乃劝操曰：“昔晋文公纳周襄王，而诸侯景从；《左传》，卜偃言于晋侯曰：“求诸侯莫如勤王，诸侯信之，且大义也。”晋侯以左师逆王，王入于王城，取太叔于温，杀之于隰城，遂定霸业，天下服从也。汉高祖为义帝缟素，而天下归心。项羽杀义帝于郴，高祖为义帝发丧。高祖大哭，发使告诸侯曰：“天下共立义帝，北面事之。今项羽放杀义帝，大逆无道，寡人亲为发丧，兵皆缟素。”自天子蒙尘，蒙，冒也。《左传》臧文仲曰：“天子蒙尘于外，敢不奔问官守。”将军首唱义兵，徒以山东扰乱，未遑远赴，虽御难于外，乃心无不在王室。《尚书》曰：“虽尔身在外，乃心无不在王室。”乃，汝也。今銮驾旋轸，郑玄注《周礼》曰：“轸，舆后横木也。”东京榛芜，义士有存本之思，兆人怀感旧之哀。诚因此时奉主上以从人望，大顺也；秉至公以服天下，大略也；扶弘义以致英俊，大德也。四方虽有逆节，其何能为？韩暹、杨奉，安足恤哉！若不时定，使豪桀生心，后虽为虑，亦无及矣。”操从之。

	 

	及帝都许，以彧为侍中，守尚书令。操每征伐在外，其军国之事，皆与彧筹焉。彧又进操计谋之士从子攸，《魏志》，荀攸字公达。太祖素闻攸名，与语大悦，谓彧曰：“公达非常人，吾得与计事，天下当何忧哉？”及钟繇、郭嘉、《魏志》，嘉字奉孝，颍川人也。戏志才，筹画士也，太祖甚器之，早卒。太祖与彧书曰：“自志才亡后，莫可与计事者。汝、颍固多奇士，谁可以继之？”彧荐嘉，召见论天下事，太祖曰：“使孤成大业者，必此人也。”陈群、杜袭、袭字子绪，颍川人。荀彧荐袭，太祖以为丞相军谋祭酒，魏国建，为侍中。司马懿、戏志才等，懿字仲达，即晋宣帝。皆称其举。唯严象为杨州，三辅决录曰：“象字文则，京兆人。少聪博有胆智，为杨州刺史。后为孙策庐江太守李术所杀。”韦康为凉州，后并负败焉。康字元将，京兆人。父端，从凉州牧征为太仆，康代为凉州刺史，时人荣之。后为马超所围，坚守历时，救军不至，遂为超所杀。

	 

	袁绍既兼河朔之地，有骄气。而操败于张绣，《魏志》，张绣在南阳降，既而悔之，而复反。操与战，军败为流矢所中。绍与操书甚倨。陈琳为绍作檄书曰：“操祖父腾饕餮放横，父嵩乞丐携养，操赘阉遗丑。”并倨慢之词也。操大怒，欲先攻之，而患力不敌，以谋于彧。彧量绍虽强，终为操所制，乃说先取吕布，然后图绍，操从之。三年，遂擒吕布，定徐州。

	 

	五年，袁绍率大觿以攻许，操与相距。绍甲兵甚盛，议者咸怀惶惧。少府孔融谓彧曰：“袁绍地广兵强，田丰、许攸智计之士为其谋，《先贤行状》：“丰字元皓，钜鹿人。天姿瑰杰，权略多奇。”许攸字子远。审配、逢纪尽忠之臣任其事，配字正南，魏郡人。忠烈慷慨，有不可犯之色。绍领冀州，委配腹心之任。《英雄记》曰：“纪字元图。初，绍去董卓，与许攸及纪俱诣冀州，绍以纪聪达有计策，甚信之。”颜良、文丑勇冠三军，统其兵，殆难克乎？”彧曰：“绍兵虽多而法不整，田丰刚而犯上，许攸贪而不正，审配专而无谋，逢纪果而自用，颜良、文丑匹夫之勇，可一战而擒也。”后皆如彧之筹，事在《袁绍传》。

	 

	操保官度，官度，即古之鸿沟也。于荥阳下引河东南流，其所保处在今郑州中牟县北官度口是也。与绍连战，虽胜而军粮方尽，书与彧议，欲还许以致绍师。致犹至也。《兵法》曰：“善战者，致人不致于人。”彧报曰：“今谷食虽少，未若楚汉在荥阳、成皋闲也。是时刘项莫肯先退者，以为先退则埶屈也。高祖与项羽于荥阳、成皋闲，久相持不决，后羽请鸿沟以西为汉而退，高祖遂乘羽，败之垓下，追杀之。公以十分居一之众，言与绍众寡相悬也。画地而守之，言画地作限隔也。邹阳曰：“画地而不敢犯。”搤其喉而不得进，已半年矣。搤音厄。搤谓捉持之也。情见埶竭，必将有变，此用奇之时，不可失也。”操从之，乃坚壁持之。遂以奇兵破绍，绍退走。封彧万岁亭侯，邑一千户。

	 

	六年，操以绍新破，未能为患，但欲留兵卫之，自欲南征刘表，以计问彧。彧对曰：“绍既新败，众惧人扰，今不因而定之，而欲远兵江汉，若绍收离纠散，纠，合也。乘虚以出，则公之事去矣。”操乃止。

	 

	九年，操拔邺，自领冀州牧。有说操宜复置九州者，以为冀部所统既广，则天下易服。操将从之。彧言曰：“今若依古制，是为冀州所统，悉有河东、冯翊、扶风、西河、幽、并之地也。公前屠邺城，海内震骇，各惧不得保其土宇，守其兵众。今若一处被侵，必谓以次见夺，人心易动，若一旦生变，天下未可图也。愿公先定河北，然后修复旧京，南临楚郢，责王贡之不入。天下咸知公意，则人人自安。须海内大定，乃议古制，此社稷长久之利也。”操报曰：“微足下之相难，所失多矣！”遂寝九州议。

	 

	十二年，操上书表彧曰：“昔袁绍作逆，连兵官度，时众寡粮单，图欲还许。尚书令荀彧深建宜住之便，远恢进讨之略，恢，大也。起发臣心，革易愚虑，坚营固守，徼其军实，徼，邀也，音古尧反。遂摧扑大寇，济危以安。绍既破败，臣粮亦尽，将舍河北之规，改就荆南之策。彧复备陈得失，用移臣议，故得反旆冀土，《左传》：“南辕反旆。”杜预曰：“军门前大旗。”克平四州。谓冀、青、幽、并也。向使臣退军官度，绍必鼓行而前，鼓行谓鸣鼓而行，言无所畏也。敌人怀利以自百，各规利，人百其勇也。臣众怯沮以丧气，沮，止也。有必败之形，无一捷之埶。捷，胜也。复若南征刘表，委弃兖、豫，饥军深入，逾越江、沔，沔即汉水也。孔安国曰：“汉上为沔。”利既难要，将失本据。而彧建二策，以亡为存，以祸为福，谋殊功异，臣所不及。是故先帝贵指纵之功，薄搏获之赏；搏，击也。高祖既杀项羽，论功行封，以萧何为最，功臣多不服。高祖曰：“诸君知猎乎？夫猎追杀兽者，狗也，而发纵指示兽者，人也。诸君徒能追得兽耳，功狗也。至如萧何，发指示，功人也。”“纵”或作“踪”，两通。古人尚帷幄之规，下攻拔之力。张良未尝有战斗功，高帝曰：“运策帷幄中，决胜千里外，子房功也。”自择齐三万户以封之。原其绩效，足享高爵。而海内未喻其状，所受不侔其功，侔，等也。臣诚惜之。乞重平议，增畴户邑。”《前书》曰：“复其后代，畴其爵邑。”《音义》曰：“畴，等也，使其后常与先人等也。”彧深辞让。操譬之曰：“昔介子推有言：‘窃人之财，犹谓之盗。’《左传》介子推，晋文公臣。况君奇谟拔出，兴亡所系，可专有之邪？操不专功，欲分之于彧也。虽慕鲁连餮高之夡，《史记》曰，赵欲尊秦为帝，鲁连止之，平原君乃欲封鲁连。连笑曰：“所贵于天下之士，为人排患释难解纷而无取也。即有取者，是商贾之士也，而连不忍为也。”将为圣人达节之义乎！”《左传》曰：“圣达节，次守节。”于是增封千户，并前二千户。又欲授以正司，彧先守尚书令，今欲正除也。彧使荀攸深自陈让，至于十数，乃止。操将伐刘表，问彧所策。彧曰：“今华夏以平，荆、汉知亡矣，可声出宛、叶而闲行轻进，以掩其不意。”操从之。会表病死。《魏志》，操如彧计，表子琮以州逆降。

	 

	十七年，董昭等昭字公仁，济阴人也。欲共进操爵国公，九锡备物，《礼含文嘉》曰：“九锡一曰车马，二曰衣服，三曰乐器，四曰朱户，五曰纳陛，六曰虎贲百人，七曰斧钺，八曰弓矢，九曰秬鬯，谓之九锡。锡，与也，九锡皆如其德。”《左传》曰：“分鲁公以大路大旗，夏后氏之璜，封父之繁弱，祝宗卜史，备物典策。”密以访彧。彧曰“曹公本兴义兵，以匡振汉朝，虽勋庸崇著，犹秉忠贞之节。君子爱人以德，不宜如此。”事遂寝。《礼记》曰“君子之爱人也以德，细人之爱人也以姑息”也。操心不能平。会南征孙权，表请彧劳军于谯，因表留彧曰：“臣闻古之遣将，上设监督之重，下建副二之任，《史记》，齐景公以田穰苴为将军，捍燕。苴曰：“臣素卑贱，擢之闾伍之中，加之大夫之上，士卒未附，百姓不信，权轻，愿得君之宠臣，国之所尊，以监军，乃可。”景公许之，使庄贾往。即监督之义也。所以尊严国命，谋而鲜过者也。《左传》曰：“谋而鲜过，惠训不倦。”臣今当济江，奉辞伐罪，宜有大使肃将王命。文武并用，自古有之。使持节侍中守尚书令万岁亭侯彧，国之重臣，德洽华夏，既停军所次，便宜与臣俱进，宣示国命，威怀丑虏。军礼尚速，不及先请，臣辄留彧，依以为重。”书奏，帝从之，遂以彧为侍中、光禄大夫，持节，参丞相军事。至濡须，濡须，水名也，在今和州历阳县西南。《吴录》曰：“孙权闻操来，夹水立坞，状如偃月，以相拒，月余乃退。”彧病留寿春，寿春，县，属淮南郡，今寿州郡也。操馈之食，发视，乃空器也，于是饮药而卒。时年五十。《献帝春秋》，董承之诛，伏后与父完书，言司空杀董承，帝方为报怨。完得书以示彧，彧恶之，隐而不言。完以示其妻弟樊普，普封以呈太祖，太祖阴为之备。彧恐事觉，欲自发之，因求使至邺，劝太祖以女配帝。太祖曰：“今朝廷有伏后，吾女何得配上？”彧曰：“伏后无子，性又凶邪，往尝与父书，言词丑恶，可因此废也。”太祖曰：“卿昔何不道之？”彧阳惊曰：“昔已尝为公言也。”太祖曰：“此岂小事，而吾忘之！”太祖以此恨彧，而外含容之。至董昭建魏公议，彧意不同，欲言之于太祖，乃赍玺书犒军，饮飨礼毕，彧请间，太祖知彧欲言，揖而遣之，遂不得。留之，卒于寿春。帝哀惜之，祖日为之废燕乐。祖日谓祭祖神之日，因为燕乐也。《风俗通》曰：“共工氏子曰修，好远游，祀以为祖神。汉以午日祖。”谥曰敬侯。明年，操遂称魏公云。

	 

	论曰：自迁帝西京，山东腾沸，《诗》曰：“百川沸腾。”天下之命倒县矣。赵岐注《孟子》曰：“倒县犹困苦也。”荀君乃越河、冀，闲关以从曹氏。闲关犹展转也。察其定举措，立言策，措，置也。崇明王略，以急国艰，岂云因乱假义，以就违正之谋乎？言彧本心不背汉也，诚仁为己任，期纾民于仓卒也。纾，缓也，音舒。及阻董昭之议，以致非命，岂数也夫！世言荀君者，通塞或过矣。常以为中贤以下，道无求备，智算有所研疏，原始未必要末。斯理之不可全诘者也。夫以卫赐之贤，一说而毙两国。两国谓齐与吴也。端木赐字子贡，卫人也。田常欲伐鲁，仲尼令出使劝田常伐吴，常许之。赐又至吴，请夫差伐齐。又之越，说句践将兵助吴。又之晋，说以兵待吴伐齐之弊。吴既胜齐，与晋争强，晋果败吴，越袭其后，遂杀夫差。故子贡一出，存鲁，乱齐，破吴，强晋，霸越。彼非薄于仁而欲之，盖有全必有丧也，斯又功之不兼者也。子贡不欲违仁义而致晋，但其事不兼济也。言彧岂愿强曹氏令代汉哉？事不得已也。方时运之屯邅，《易》曰：“屯如邅如。”邅音竹连反。非雄才无以济其溺，功高埶强，则皇器自移矣。谓魏太祖功业大而神器自归也。此又时之不可并也。盖取其归正而已，亦杀身以成仁之义也。

	 

	赞曰：公业称豪，骏声升腾。权诡时逼，谓诡辞以对卓。挥金僚朋。挥，散也。北海天逸，音情顿挫。逸，纵也。顿挫犹抑扬也。越俗易惊，孤音少和。直辔安归，高谋谁佐？直辔，直道也。言其道无所归，谋谟之高欲谁佐也。彧之有弼，诚感国疾。功申运改，迹疑心一。夡若可疑，心如一心。