黄帝问于歧伯曰：凡刺之法，必先本于神。血脉、营气、精神，此五脏之所藏也。至于其淫泆离脏则精失、魂魄飞扬、志气恍乱、智虑去身者，何因而然乎？天之罪，与人之过乎。何谓德气生精神、魂魄、心意志思智虑？请问其故。
歧伯答曰：天之在我者德也，地之在我者气也。德流气薄而生者也。故生之来谓之精；两精相搏谓之神；随神往来者谓之魂；并精而出入者谓之魄；所以任物者谓之心；心有所忆谓之意；意之所存谓之志；因志而存变谓之思；因思而远慕谓之虑；因虑而处物谓之智。
故智者之养生也，必顺四时而适寒暑，和喜怒而安居处，节阴阳而调刚柔。如是则僻邪不至，长生久视。
是故怵惕思虑者，则伤神，神伤则恐惧流淫而不止。因哀悲动中者，竭绝而失生。喜乐者，神惮散而不藏。愁忧者，气闭塞而不行。盛怒者，迷惑而不治。恐惧者，神荡而不收。
心怵惕思虑则伤神，神伤则恐惧自失。破胭脱肉，毛悴色夭死于冬。
脾忧愁而不解则伤意，意伤则悗乱，四肢不举，毛悴色夭死于春。
肝悲哀动中则伤魂，魂伤则狂忘不精，不精则不正当人，阴缩而挛筋，两胁骨不举，毛悴色夭死于秋。
肺喜乐无极则伤魄，魄伤则狂，狂者意不存人，皮革焦，毛悴色夭死于夏。
肾盛怒而不止则伤志，志伤则喜忘其前言，腰脊不可以俛仰屈伸，毛悴色夭死于季夏。
恐惧而不解则伤精，精伤则骨酸痿厥，精时自下。
是故五脏主藏精者也，不可伤，伤则失守而阴虚；阴虚则无气，无气则死矣。
是故用针者，察观病人之态，以知精神魂魄之存亡，得失之意，五者以伤，针不可以治之也。
肝藏血，血舍魂，肝气虚则恐，实则怒。
脾藏营，营舍意，脾气虚则四肢不用，五脏不安，实则腹胀，经溲不利。
心藏脉，脉舍神，心气虚则悲，实则笑不休。
肺藏气，气舍魄，肺气虚则鼻塞不利，少气，实则喘喝，胸盈，仰息。
肾藏精，精舍志，肾气虚则厥，实则胀。
五脏不安。必审五脏之病形，以知其气之虚实，谨而调之也。