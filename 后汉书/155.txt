董卓字仲颖，《卓别传》曰：“卓父君雅为颍川轮氏尉，生卓及弟旻，故卓字仲颖，旻字叔颖。”陇西临洮人也。性粗猛有谋。少尝游羌中，尽与豪帅相结。后归耕于野，诸豪帅有来从之者，卓为杀耕牛，与共宴乐，豪帅感其意，归相敛得杂畜千余头以遗之，由是以健侠知名。为州兵马掾，常徼守塞下。《说文》曰：“徼，巡也。”《前书》曰：“中尉巡徼京师。”《音义》曰：“所谓游徼，备盗贼。”卓膂力过人，双带两鞬，左右驰射，《方言》曰：“所以藏箭谓之服，藏弓谓之鞬。”《左氏传》云：“右属櫜鞬。”为羌胡所畏。

	 

	桓帝末，以六郡良家子为羽林郎，从中郎将张奂为军司马，共击汉阳叛羌，破之，拜郎中，赐缣九千匹。卓曰：“为者则己，有者则士。”为功者虽己，共有者乃士。乃悉分与吏兵，无所留。稍迁西域戊己校尉，坐事免。后为并州刺史，河东太守。

	 

	中平元年，拜东中郎将，持节，代卢植击张角于下曲阳，军败抵罪。其冬，北地先零羌及枹罕河关群盗反叛，遂共立湟中义从胡北宫伯玉、李文侯为将军，杀护羌校尉泠征。伯玉等乃劫致金城人边章、韩遂，《献帝春秋》曰：“凉州义从宋建、王国等反。诈金城郡降，求见凉州大人故新安令边允、从事韩约。约不见，太守陈懿劝之使往，国等便劫质约等数十人。金城乱，懿出，国等扶以到护羌营，杀之，而释约、允等。陇西以爱憎露布，冠约、允名以为贼，州购约、允各千户侯。约、允被购，‘约’改为‘遂’，‘允’改为‘章’。”使专任军政，共杀金城太守陈懿，攻烧州郡。明年春，将数万骑入寇三辅，侵逼园陵，托诛宦官为名。诏以卓为中郎将，副左车骑将军皇甫嵩征之。嵩以无功免归，而边章、韩遂等大盛。朝廷复以司空张温为车骑将军，假节，执金吾袁滂为副。袁宏《汉纪》曰：“滂字公熙。纯素寡欲，终不言人短。当权宠之盛，或以同异致祸，滂独中立于朝，故爱憎不及焉。”拜卓破虏将军，与荡寇将军周慎并统于温。并诸郡兵步骑合十余万，屯美阳，美阳故城在今雍州武功县北。以卫园陵。章、遂亦进兵美阳。温、卓与战，辄不利。十一月，夜有流星如火，光长十余丈，照章、遂营中，驴马尽鸣。贼以为不祥，欲归金城。卓闻之喜，明日，乃与右扶风鲍鸿等并兵俱攻，大破之，斩首数千级。章、遂败走榆中，榆中，县，属金城郡，故城在今兰州金城县中。温乃遣周慎将三万人追讨之。温参军事孙坚坚字文台，吴郡富春人，即孙权之父也。见《吴志》。说慎曰：“贼城中无谷，当外转粮食。坚愿得万人断其运道，将军以大兵继后，贼必困乏而不敢战。若走入羌中，并力讨之，则凉州可定也。”慎不从，引军围榆中城。而章、遂分屯葵园狭，反断慎运道。慎惧，乃弃车重而退。温时亦使卓将兵三万讨先零羌，卓于望垣北望垣，县，属天水郡。为羌胡所围，粮食乏绝，进退逼急。乃于所度水中伪立｛阝焉｝，以为捕鱼，而潜从｛阝焉｝下过军。《续汉书》“｛阝焉｝”字作“堰”，其字义则同，但异体耳。比贼追之，决水已深，不得度。时众军败退，唯卓全师而还，屯于扶风，封斄乡侯，邑千户。斄，县，故城在今雍州武功县。字或作“邰”，音台。

	 

	三年春，遣使者持节就长安拜张温为太尉。三公在外，始之于温。其冬，征温还京师，韩遂乃杀边章及伯玉、文侯，拥兵十余万，进围陇西。太守李相如反，与遂连和，共杀凉州刺史耿鄙。而鄙司马扶风马腾，《典略》曰：“腾字寿成，扶风茂陵人，马援后也。长八尺余，身体洪大，面鼻雄异，而性贤厚，人多敬之。”亦拥兵反叛，又汉阳王国，自号“合众将军”，皆与韩遂合。共推王国为主，悉令领其众，寇掠三辅。五年，围陈仓。乃拜卓前将军，与左将军皇甫嵩击破之。韩遂等复共废王国，而劫故信都令汉阳阎忠，《英雄记》曰：“王国等起兵，劫忠为主，统三十六部，号‘车骑将军’。”使督统诸部。忠耻为众所胁，感恚病死。遂等稍争权利，更相杀害，其诸部曲并各分乖。

	 

	六年，征卓为少府，不肯就，上书言：“所将湟中义从及秦胡兵皆诣臣曰：‘牢直不毕，禀赐断绝，《前书音义》曰；“牢，禀食也。古者名禀为牢。”妻子饥冻。’牵挽臣车，使不得行。羌胡敝肠狗态，言羌胡心肠敝恶，情态如狗也。《续汉书》“敝”作“憋”。《方言》去：“憋，恶也。”郭璞曰：“憋怤，急性也。”憋音芳烈反，怤音芳于反。臣不能禁止，辄将顺安慰。增异复上。”如其更增异志，当复闻上。朝廷不能制，颇以为虑。及灵帝寝疾，玺书拜卓为并州牧，令以兵属皇甫嵩。卓复上书言曰：“臣既无老谋，又无壮事，天恩误加，掌戎十年。士卒大小相狎弥久，恋臣畜养之恩，为臣奋一旦之命。乞将之北州，效力边垂。”于是驻兵河东，以观时变。

	 

	及帝崩，大将军何进、司隶校尉袁绍谋诛阉宦，而太后不许，乃私呼卓将兵入朝，以胁太后。卓得召，即时就道。并上书并犹兼也。曰：“中常侍张让等窃幸承宠，浊乱海内。臣闻扬汤止沸，莫若去薪；《前汉》枚乘上书曰：“欲汤之沧，一人吹之，百人扬之，无益也。不如绝薪止火而已。”沧音测亮反，寒也。溃癕虽痛，胜于内食。昔赵鞅兴晋阳之甲，以逐君侧之恶人。《公羊传》曰：“晋赵鞅取晋阳之甲以逐荀寅与士吉射。荀寅与士吉射者曷为者也？君侧之恶人也。此逐君侧之恶人，曷为以叛言之？无君命也。”今臣辄鸣钟鼓如洛阳，鸣钟鼓者，声其罪也。《论语》曰：“小子鸣鼓而攻之。”《典略》载卓表曰：“张让等慆慢天常，擅操王命，父子兄弟并据州郡，一书出门，高获千金，下数百万膏腴美田，皆属让等。使变气上蒸，妖贼蜂起。”请收让等，以清奸秽。”卓未至而何进败，虎贲中郎将袁术乃烧南宫，欲讨宦官，而中常侍段圭等《山阳公载记》“段”字作“殷”。劫少帝及陈留王夜走小平津。卓远见火起，引兵急进，未明到城西，闻少帝在北芒，因往奉迎。帝见卓将兵卒至，恐怖涕泣。《典略》曰：“帝望见卓涕泣，群公谓卓有诏却兵。卓曰：‘公诸人为国大臣，不能匡正王室，至使国家播荡，何却兵之有？’遂俱入城。”卓与言，不能辞对；与陈留王语，遂及祸乱之事。卓以王为贤，且为董太后所养，卓自以与太后同族，有废立意。

	 

	初，卓之入也，步骑不过三千，自嫌兵少，恐不为远近所服，率四五日辄夜潜出军近营，明旦乃大陈旌鼓而还，以为西兵复至，洛中无知者。寻而何进及弟苗先所领部曲皆归于卓，卓又使吕布杀执金吾丁原而并其众，《英雄记》曰：“原字建阳。为人粗略有勇，善射，受使不辞，有警急，追寇虏辄在前。”卓兵士大盛。乃讽朝廷策免司空刘弘而自代之。《魏志》曰：“以久不雨策免。”《汉官仪》曰：“弘字子高，安众人。”因集议废立。百僚大会，卓乃奋首而言曰：“大者天地，其次君臣，所以为政。皇帝闇弱，不可以奉宗庙，为天下主。今欲依伊尹、霍光故事，更立陈留王，何如？”公卿以下莫敢对。卓又抗言抗，高也。曰：“昔霍光定策，延年案剑。有敢沮大议，皆以军法从之。”坐者震动。《前书》，昭帝崩，霍光迎立昌邑王贺，即位二十七日，行淫乱，光召丞相已下会议，莫敢发言。田延年前，离席桉剑曰：“群臣有后应者请斩之。”尚书卢植独曰：“昔太甲既立不明，太甲，汤孙，太丁子也。《尚书》曰“太甲既立，不明，伊尹放诸桐宫”也。昌邑罪过千余，故有废立之事。昌邑王凡所征发一千一百二十七事。今上富于春秋，行无失德，非前事之比也。”卓大怒，罢坐。明日复集群僚于崇德前殿，遂胁太后，策废少帝。曰：“皇帝在丧，无人子之心，威仪不类人君，今废为弘农王。”乃立陈留王，是为献帝。又议太后灵帝何皇后。?迫永乐太后，孝仁董皇后，灵帝之母。至令忧死，逆妇姑之礼，无孝顺之节，《左传》曰：“妇，养姑者也。亏姑以成妇，逆莫大焉。”迁于永安宫，遂以弑崩。

	 

	卓迁太尉，领前将军事，加节传斧钺虎贲，更封郿侯。传音陟恋反。郿，今岐州县。卓乃与司徒黄琬、司空杨彪，俱带鈇锧诣阙上书，追理陈蕃、窦武及诸党人，以从人望。于是悉复蕃等爵位，擢用子孙。

	 

	寻进卓为相国，入朝不趋，剑履上殿。封母为池阳君，置令丞。

	 

	是时洛中贵戚室第相望，金帛财产，家家殷积。卓纵放兵士，突其庐舍，淫略妇女，剽虏资物，谓之“搜牢”。言牢固者皆搜索取之也。一曰牢，漉也。二字皆从去声，今俗有此言。人情崩恐，不保朝夕。及何后葬，开文陵，灵帝陵。卓悉取藏中珍物。又奸乱公主，妻略宫人，虐刑滥罚，睚眦必死，群僚内外莫能自固。卓尝遣军至阳城，时人会于社下，悉令就斩之，驾其车重，载其妇女，以头系车辕，歌呼而还。又坏五铢钱，更铸小钱，悉取洛阳及长安铜人、钟虡、飞廉、铜马之属，以充铸焉。钟虡以铜为之，故贾山上书云“悬石铸钟虡”。《前书音义》曰：“虡，鹿头龙身，神兽也。”《说文》：“钟鼓之跗，以猛兽为饰也。”武帝置飞廉馆。《音义》云：“飞廉，神禽，身似鹿，头如爵，有角，蛇尾，文如豹文。”明帝永平五年，长安迎取飞廉及铜马置上西门外，名平乐馆。铜马则东门京所作，致于金马门外者也。《张璠纪》曰：“太史灵台及永安候铜兰楯，卓亦取之。”故货贱物贵，谷石数万。又钱无轮郭文章，不便人用。《魏志》曰：“卓铸小钱，大五分，无文章，肉好无轮郭，不磨鑢。”时人以为秦始皇见长人于临洮，乃铸铜人。《三辅旧事》曰：“秦王立二十六年，初定天下，称皇帝。大人见临洮，身长五丈，迹长六尺，作铜人以厌之，立在阿房殿前。汉徙长乐宫中大夏殿前。”《史记》曰：“始皇铸天下兵器为十二金人。”卓，临洮人也，而今毁之。虽成毁不同，凶暴相类焉。

	 

	卓素闻天下同疾阉官诛杀忠良，及其在事，虽行无道，而犹忍性矫情，擢用群士。乃任吏部尚书汉阳周珌、侍中汝南伍琼、《英雄记》“珌”作“毖”，字仲远，武威人。琼字德瑜。珌音秘。尚书郑公业、公业名泰。余人皆书名，范晔父名泰，避其讳耳。长史何颙等。以处士荀爽为司空。其染党锢者陈纪、韩融之徒，皆为列卿。幽滞之士，多所显拔。以尚书韩馥为冀州刺史，《英雄记》馥字文节，颍川人。侍中刘岱为兖州刺史，《吴志》曰：“刘岱字公山，东莱牟平人。”陈留孔胄为豫州刺史，《英雄记》胄字公绪。《九州春秋》“胄”为“胄”。颍川张咨为南阳太守。《献帝春秋》“咨”作“资”。后为孙坚所杀。卓所亲爱，并不处显职，但将校而已。初平元年，馥等到官，与袁绍之徒十余人，各兴义兵，同盟讨卓，而伍琼、周珌阴为内主。

	 

	初，灵帝末，黄巾余党郭太等复起西河白波谷，转寇太原，遂破河东，百姓流转三辅，号为“白波贼”，众十余万。卓遣中郎将牛辅击之，不能却。及闻东方兵起，惧，乃鸩杀弘农王，欲徙都长安。会公卿议，太尉黄琬、司徒杨彪廷争不能得，而伍琼、周珌又固谏之。卓因大怒曰：“卓初入朝，二子劝用善士，故相从，而诸君到官，举兵相图。此二君卖卓，卓何用相负！”遂斩琼、珌。而彪、琬恐惧，诣卓谢曰：“小人恋旧，非欲沮国事也，请以不及为罪。”卓既杀琼、珌，旋亦悔之，故表彪、琬为光禄大夫。于是迁天子西都。

	 

	初，长安遭赤眉之乱，宫室营寺焚灭无余，是时唯有高庙、京兆府舍，遂便时幸焉。便时谓时日吉便。后移未央宫。于是尽徙洛阳人数百万口于长安，步骑驱蹙，更相蹈藉，饥饿寇掠，积尸盈路。卓自屯留毕圭苑中，悉烧宫庙官府居家，二百里内无复孑遗。又使吕布发诸帝陵，及公卿已下冢墓，收其珍宝。

	 

	时长沙太守孙坚亦率豫州诸郡兵讨卓。卓先遣将徐荣、李蒙四出虏掠。荣遇坚于梁，故城在今汝州梁县西南。与战，破坚，生禽颍川太守李旻，亨之。卓所得义兵士卒，皆以布缠里，倒立于地，热膏灌杀之。

	 

	时河内太守王匡《英雄记》曰：“匡字公节，泰山人。轻财好施，以任侠闻。”屯兵河阳津，将以图卓。卓遣疑兵挑战，而潜使锐卒从小平津过津北，破之，死者略尽。明年，孙坚收合散卒，进屯梁县之阳人。梁县属河南郡，今汝州县也。阳人，聚，故城在梁县西。卓遣将胡轸、吕布攻之，布与轸不相能，军中自惊恐，士卒散乱。《九州春秋》曰：“卓以东郡太守胡轸为大督，吕布为骑督。轸性急，豫宣言‘今此行也，要当斩一青绶，乃整齐耳’。布等恶之，宣言相警云‘贼至’，军众大乱奔走。”坚追击之，轸、布败走。卓遣将李傕诣坚求和，坚拒绝不受，进军大谷，距洛九十里。大谷口在故嵩阳西北三十五里，北出对洛阳故城。张衡《东京赋》云“盟津达其后，大谷通其前”是也。距，至也。卓自出与坚战于诸陵墓闲，卓败走，却屯黾池，聚兵于陕。坚进洛阳宣阳城门，《洛阳记》洛阳城南面有四门，从东第三门。更击吕布，布复破走。坚乃埽除宗庙，平塞诸陵，分兵出函谷关，至新安、黾池闲，以｛雀戈｝卓后。卓谓长史刘艾曰：“关东诸将数败矣，无能为也。唯孙坚小戆，《说文》曰：“戆，愚也。”音都降反。诸将军宜慎之。”乃使东中郎将董越屯黾池，中郎将段煨屯华阴，《典略》曰：“煨在华阴，特修农事。天子东迁，煨迎，赍馈周急。”魏志曰：“武威人也。”煨音壹回反。中郎将牛辅屯安邑，其余中郎将、校尉布在诸县，以御山东。

	 

	卓讽朝廷使光禄勋宣璠璠音烦，又音甫袁反。持节拜卓为太师，位在诸侯王上。乃引还长安。百官迎路拜揖，卓遂僭拟车服，乘金华青盖，爪画两轓，时人号“竿摩车”，言其服饰近天子也。金华，以金为华饰车也。爪者，盖弓头为爪形也。轓音甫袁反。《广雅》云：“车箱也。”画为文彩。《续汉志》曰：“轓长六尺，下屈，广八寸。”又云：“皇太子青盖金华蚤画轓。”竿摩谓相逼近也。今俗以事干人者，谓之“相竿摩”。以弟旻为左将军，封鄠侯，兄子璜为侍中、中军校尉，皆典兵事。于是宗族内外，并居列位。其子孙虽在髫龀，男皆封侯，女为邑君。

	 

	数与百官置酒宴会，淫乐纵恣。乃结垒于长安城东以自居。又筑坞于郿，高厚七丈，号曰“万岁坞”。今案：坞旧基高一丈，周回一里一百步。积谷为三十年储。自云：“事成，雄据天下；不成，守此足以毕老。”尝至郿行坞，公卿已下祖道于横门外。横音光。卓施帐幔饮设，诱降北地反者数百人，于坐中杀之。先断其舌，次斩手足，次凿其眼目，以镬煮之。未及得死，偃转杯案闲。会者战栗，亡失匕箸，而卓饮食自若。诸将有言语蹉跌，便戮于前。又稍诛关中旧族，陷以叛逆。

	 

	时太史望气，言当有大臣戮死者。卓乃使人诬卫尉张温与袁术交通，遂笞温于市，杀之，以塞天变。前温出屯美阳，令卓与边章等战无功，温召又不时应命，既到而辞对不逊。时孙坚为温参军，劝温陈兵斩之。温曰：“卓有威名，方倚以西行。”坚曰：“明公亲帅王师，威振天下，何恃于卓而赖之乎？坚闻古之名将，杖钺临众，未有不断斩以示威武者也。故穰苴斩庄贾，《史记》齐景公时，晋伐阿、鄄而燕侵河上，以司马穰苴为将军，使宠臣庄贾监军。贾期后至，穰苴斩以徇三军，鄄音绢。魏绛戮杨干。魏绛，晋大夫。杨干，晋公弟。会诸侯于曲梁，杨干乱行，魏绛戮其仆。事在《左传》。今若纵之，自亏威重，后悔何及！”温不能从，而卓犹怀忌恨，故及于难。

	 

	温字伯慎，《汉官仪》曰：“温，穰人。”少有名誉，累登公卿，亦阴与司徒王允共谋诛卓，事未及发而见害。越骑校尉汝南伍孚《谢承书》曰：“孚字德瑜，汝南吴房人。质性刚毅，勇壮好义，力能兼人。”忿卓凶毒，志手刃之，乃朝服怀佩刀以见卓。孚语毕辞去，卓起送至合，以手抚其背，孚因出刀刺之，不中。卓自奋得免，急呼左右执杀之，而大诟诟，骂也，音许豆反。曰：“虏欲反耶！”孚大言曰：“恨不得磔裂奸贼于都市，磔，车裂之也，音丁格反。《献帝春秋》“磔”作“车”。以谢天地！”言未毕而毙。

	 

	时王允与吕布及仆射士孙瑞谋诛卓。《三辅决录》曰：“瑞字君荣，扶风人，博达无不通。天子都许，追论瑞功，封子萌津亭侯。萌字文始，有才学，与王粲善，粲作诗赠萌。”有人书“吕”字于布上，负而行于市，歌曰：“布乎！”有告卓者，卓不悟。《英雄记》曰：“有道士书布为‘吕’字，将以示卓，卓不知其为吕布也。”三年四月，帝疾新愈，大会未央殿。卓朝服升车，既而马惊墯泥，还入更衣。其少妻止之，卓不从，遂行。乃陈兵夹道，自垒及宫，左步右骑，屯卫周市，令吕布等捍卫前后。王允乃与士孙瑞密表其事，使瑞自书诏以授布，令骑都尉李肃《献帝纪》曰：“肃，吕布同郡人也。”与布同心勇士十余人，伪著卫士服于北掖门内以待卓。卓将至，马惊不行，怪惧欲还。吕布劝令进，遂入门。肃以戟刺之，卓衷甲不入，伤臂墯车，顾大呼曰：“吕布何在？”布曰：“有诏讨贼臣。”卓大骂曰：“庸狗敢如是邪！”布应声持矛刺卓，趣兵斩之。趣音促。《九州春秋》曰：“布素使秦谊、陈卫、李黑等伪作宫门卫士，持长戟。卓到宫门，黑等以长戟侠叉卓车，或叉其马。卓惊呼布，布素施铠于衣中，持矛，即应声刺卓，坠于车。”主簿田仪《九州春秋》“仪”字作“景”。及卓仓头前赴其尸，布又杀之。驰赍赦书，以令宫陛内外。士卒皆称万岁，百姓歌舞于道。长安中士女卖其珠玉衣装市酒肉相庆者，填满街肆。使皇甫嵩攻卓弟旻于郿坞，杀其母妻男女，尽灭其族。《英雄记》曰：“卓母年九十，走至坞门，曰：‘乞脱我死。’即时斩首。”乃尸卓于市。天时始热，卓素充肥，脂流于地。守尸吏然火置卓脐中，光明达曙，如是积日。诸袁门生又聚董氏之尸，焚灰扬之于路。坞中珍藏有金二三万斤，银八九万斤，锦绮缋縠纨素奇玩，积如丘山。

	 

	初，卓以牛辅子婿，素所亲信，使以兵屯陕。辅分遣其校尉李傕、郭汜、张济《英雄记》：“傕，北地人。”刘艾《献帝纪》曰：“傕字稚然。汜，张掖人。”将步骑数万，击破河南尹朱俊于中牟。因掠陈留、颍川诸县，杀略男女，所过无复遗类。吕布乃使李肃以诏命至陕讨辅等，辅等逆与肃战，肃败走弘农，布诛杀之。其后牛辅营中无故大惊，辅惧，乃赍金宝逾城走。左右利其货，斩辅，送首长安。《献帝纪》曰：“辅帐下支胡赤儿等，素待之过急，尽以家宝与之，自带二十余饼金、大白珠璎。胡谓辅曰：‘城北已有马，可去也。’以绳系辅｛要/月｝，逾城悬下之，未及地丈许放之，辅伤｛要/月｝不能行，诸胡共取其金并珠，斩首诣长安。”

	 

	傕、汜等以王允、吕布杀董卓，故忿怒并州人，并州人其在军者男女数百人，皆诛杀也。牛辅既败，众无所依，欲各散去。傕等恐，乃先遣使诣长安，求乞赦免。王允以为一岁不可再赦，不许之。傕等益怀忧惧，不知所为。武威人贾诩时在傕军，说之《魏志》曰：“卓之入洛阳，诩以太尉掾为平津尉，迁讨虏校尉。”牛辅屯陕，诩在辅军。辅既死，故诩在傕军。曰：“闻长安中议欲尽诛凉州人，诸君若弃军单行，则一亭长能束君矣。不如相率而西，以攻长安，为董公报仇。事济，奉国家以正天下；若其不合，走未后也。”傕等然之，各相谓曰：“京师不赦我，我当以死决之。若攻长安克，则得天下矣；不克，则钞三辅妇女财物，西归乡里，尚可延命。”众以为然，于是共结盟，率军数千，晨夜西行。王允闻之，乃遣卓故将胡轸、徐荣击之于新丰。《九州春秋》曰：“胡文才、杨整修皆凉州人，王允素所不善也。及李傕之叛，乃召文才、整修，使东晓喻之。不假借以温颜，谓曰：‘关东鼠子欲何为乎？卿往晓之。’于是二人往，实召兵而还。”荣战死，轸以众降。傕随道收兵，比至长安，已十余万，与卓故部曲樊稠、李蒙等合，《袁宏纪》曰：“蒙后为傕所杀。”围长安。城峻不可攻，守之八日，吕布军有叟兵内反，叟兵即蜀兵也。汉代谓蜀为叟。引傕众得入。城溃，放兵虏掠，死者万余人。杀卫尉种拂等。吕布战败出奔。王允奉天子保宣平城门楼上。《三辅黄图》曰：“长安城东面北头门号宣平门。”于是大赦天下。李傕、郭汜、樊稠等皆为将军。《袁山松书》曰“允谓傕等曰：‘臣无作威作福，将军乃放纵，欲何为乎？’傕等不应。自拜署傕为扬武将军，汜为扬烈将军，樊稠等皆为中郎将”也。遂围门楼，共表请司徒王允出，问“太师何罪”？允穷蹙乃下，后数日见杀。傕等葬董卓于郿，并收董氏所焚尸之灰，合敛一棺而葬之。葬日，大风雨，霆震卓墓，流水入藏，漂其棺木。《献帝起居注》曰：“冢户开，大风暴雨，水土流入，抒出之。棺向入，辄复风雨，水溢郭户，如此者三四。冢中水半所，稠等共下棺，天风雨益暴甚，遂闭户。户闭，大风复破其颐。”

	 

	傕又迁车骑将军，开府，领司隶校尉，假节。汜后将军，稠右将军，张济为镇东将军，并封列侯。傕、汜、稠共秉朝政。济出屯弘农。以贾诩为左冯翊，欲侯之。诩曰：“此救命之计，何功之有！”固辞乃止。更以为尚书典选。

	 

	明年夏，大雨昼夜二十余日，漂没人庶，又风如冬时。帝使御史裴茂讯诏狱，原系者二百余人。其中有为傕所枉系者，傕恐茂赦之，乃表奏茂擅出囚徒，疑有奸故，请收之。诏曰：“灾异屡降，阴雨为害，使者衔命宣布恩泽，原解轻微，庶合天心。欲释冤结而复罪之乎！一切勿问。”

	 

	初，卓之入关，要韩遂、马腾共谋山东。《献帝传》曰：“腾父平，扶风人。为天水兰干尉，失官，遂留陇西，与羌杂居。家贫无妻，遂取羌女，生腾。”遂、腾见天下方乱，亦欲倚卓起兵。兴平元年，马腾从陇右来朝，进屯霸桥。时腾私有求于傕，不获而怒，遂与侍中马宇、右中郎将刘范、焉之子。前凉州刺史种劭、中郎将杜禀《献帝纪》曰：“禀与贾诩有隙，胁扶风吏人为腾守槐里，欲共攻傕。傕令樊稠及兄子利数万人攻围槐里，夜梯城，城陷，斩禀枭首。”合兵攻傕，连日不决。韩遂闻之，乃率众来欲和腾、傕，既而复与腾合。傕使兄子利共郭汜、樊稠与腾等战于长平观下。《前书音义》曰：“长平，坂名也，在池阳南。有长平观，去长安五十里。”遂、腾败，斩首万余级，种劭、刘范等皆死。遂、腾走还凉州，稠等又追之。韩遂使人语稠曰：“天下反复未可知，相与州里，今虽小违，要当大同，欲共一言。”乃骈马交臂相加，骈，并也。笑语良久。军还，利告傕曰：“樊、韩骈马笑语，不知其辞，而意爱甚密。”于是傕、稠始相猜疑。犹加稠及郭汜开府，与三公合为六府，皆参选举。《献帝起居注》曰：“傕等各欲用其所举，若壹违之，便忿愤恚怒。主者患之，乃以次第用其所举，先从傕起，汜次之，稠次之。三公所举，终不见用。”

	 

	时长安中盗贼不禁，白日虏掠，傕、汜、稠乃参分城内，各备其界，犹不能制，而其子弟纵横，侵暴百姓。是时谷一斛五十万，豆麦二十万，人相食啖，啖音徒敢反。白骨委樍，臭秽满路。帝使侍御史侯汶音问。出太仓米豆为饥人作糜，经日而死者无降。帝疑赋恤有虚，赋，布也。恤，忧也。乃亲于御前自加临检。既知不实，使侍中刘艾出让有司。于是尚书令以下皆诣省阁谢，奏收侯汶考实。诏曰：“未忍致汶于理，可杖五十。”自是后多得全济。

	 

	明年春，傕因会刺杀樊稠于坐，《献帝纪》曰：“傕见稠果勇而得众心，疾害之，醉酒，潜使外生骑都尉胡封于坐中拉杀稠。”由是诸将各相疑异，傕、汜遂复理兵相攻。《袁宏纪》曰“李傕数设酒请汜，或留汜止宿。汜妻惧与傕婢妾私而夺己爱，思有以离闲之。会傕送馈，汜妻乃以豉为药。汜将食，妻曰：‘食从外来，傥或有故？’遂摘药示之，曰：‘一栖不两雄，我固疑将军之信李公也。’他日傕请汜，大醉，汜疑傕药之，绞粪汁饮之乃解，于是遂相猜疑”也。安西将军杨定者，故卓部曲将也。惧傕忍害，乃与汜合谋迎天子幸其营。傕知其计，即使兄子暹音纤。将数千人围宫。以车三乘迎天子、皇后。太尉杨彪谓暹曰：“古今帝王，无在人臣家者。诸君举事，当上顺天心，柰何如是！”暹曰：“将军计决矣。”帝于是遂幸傕营，彪等皆徒从。乱兵入殿，掠宫人什物，傕又徙御府金帛乘舆器服，而放火烧宫殿官府居人悉尽。帝使杨彪与司空张喜等十余人和傕、汜，汜不从，遂质留公卿。彪谓汜曰：“将军达人闲事，柰何君臣分争，一人劫天子，一人质公卿，此可行邪？”汜怒，欲手刃彪。彪曰：“卿尚不奉国家，吾岂求生邪！”左右多谏，汜乃止。遂引兵攻傕，矢及帝前，《献帝纪》曰：“汜与傕将张苞、张龙谋诛傕，汜将兵夜攻傕门。候开门内汜兵，苞等烧屋，火不然。汜兵弓弩并发，矢及天子楼帷帘中。”又贯傕耳。傕将杨奉本白波贼帅，乃将兵救傕，于是汜众乃退。

	 

	是日，傕复移帝幸其北坞，唯皇后、宋贵人俱。傕使校尉监门，隔绝内外。《献帝纪》曰：“傕令门设反关，校尉守察。盛夏炎暑，不能得冷水，饥渴流离。上以前移宫人及侍臣，不得以谷米自随，入门有禁防，不得出市，困乏，使就傕索粳米五斛，牛骨五具，欲为食赐宫人左右。傕不与米，取久牛肉牛骨给，皆已臭虫，不可啖食。”寻复欲徙帝于池阳黄白城，池阳，县，故城在今泾阳县西北。君臣惶惧。司徒赵温深解譬之，乃止。诏遣谒者仆射皇甫郦和傕、汜。郦先譬汜，汜即从命。又诣傕，傕不听。曰：“郭多，盗马虏耳，何敢欲与我同邪！必诛之。君观我方略士众，足办郭多不？多又劫质公卿。所为如是，而君苟欲左右之邪！”左右，助也，音佐又。汜一名多。郦曰：“今汜质公卿，而将军胁主，谁轻重乎？”傕怒，呵遣郦，因令虎贲王昌追杀之。昌伪不及，郦得以免。傕乃自为大司马。《献帝起居注》曰：“傕性喜鬼怪左道之术，常有道人及女巫歌讴击鼓下神祭，六丁符劾厌胜之具，无所不为。又于朝廷省门外为董卓作神坐，数以牛羊祠之。天子使左中郎将李国持节拜傕为大司马，在三公之右。傕自以为得鬼神之助，乃厚赐诸巫。”与郭汜相攻连月，死者以万数。

	 

	张济自陕来和解二人，仍欲迁帝权幸弘农。帝亦思旧京，因遣使敦请傕求东归，十反乃许。《袁宏纪》曰：“济使太官令孙笃、校尉张式宣谕十反。”车驾即日发迈。《献帝起居注》曰：“初，天子出，到宣平门，当度桥，汜兵数百人遮桥曰：‘是天子非？’车不得前。傕兵数百人皆持大戟在乘舆车前，侍中刘艾大呼云：‘是天子也！’使侍中杨琦高举车帷。帝言诸兵：‘汝却，何敢迫近至尊邪！’汜等兵乃却。既度桥，士众咸称万岁。”李傕出屯曹阳。以张济为骠骑将军，复还屯陕。迁郭汜车骑将军，杨定后将军，杨奉兴义将军。又以故牛辅部曲董承为安集将军。《蜀志》曰：“承，献帝舅也。”裴松之注曰：“承，灵帝母太后之侄。”汜等并侍送乘舆。汜遂复欲胁帝幸郿，定、奉、承不听。汜恐变生，乃弃军还就李傕。车驾进至华阴。《帝王纪》曰：“帝以尚书郎郭溥喻汜，汜以屯部未定，乞须留之。溥因骂汜曰：‘卿真庸人贱夫，为国上将，今天子有命，何须留之？吾不忍见卿所行，请先杀我，以章卿恶。’汜得溥言切，意乃少喻。”宁辑将军段煨乃具服御及公卿以下资储，请帝幸其营。初，杨定与煨有隙，遂诬煨欲反，乃攻其营，十余日不下。《袁宏纪》曰：“煨与杨定有隙，煨迎乘舆，不敢下马，揖马上。侍中种辑素与定亲，乃言曰：‘段煨欲反。’上曰：‘煨属来迎，何谓反？’对曰：‘迎不至界，拜不下马，其色变，必有异心。’太尉杨彪等曰：‘煨不反，臣等敢以死保，车驾可幸其营。’董承、杨定言曰：‘郭汜今且将七百骑来入煨营。’天子信之，遂露次于道南，奉、承、定等功也。”而煨犹奉给御膳，禀赡百官，终无二意。

	 

	李傕、郭汜既悔令天子东，乃来救段煨，因欲劫帝而西，杨定为汜所遮，亡奔荆州。而张济与杨奉、董承不相平，乃反合傕、汜，共追乘舆，大战于弘农东涧。承、奉军败，百官士卒死者不可胜数，皆弃其妇女辎重，御物符策典籍，略无所遗。《献帝传》曰：“掠妇女衣被，迟违不时解，即斫刺之。有美发者断取。冻死及婴儿随流而浮者塞水。”射声校尉沮俊被创坠马。李傕谓左右曰：“尚可活不？”俊骂之曰：“汝等凶逆，逼迫天子，乱臣贼子，未有如汝者！”傕使杀之。《袁山松书》曰：“俊年二十五，其督战訾宝负其尸而瘗之。”天子遂露次曹阳。承、奉乃谲傕等与连和，而密遣闲使至河东，招故白波帅李乐、韩暹、胡才及南匈奴右贤王去卑，并率其众数千骑来，与承、奉共击傕等，大破之，斩首数千级，乘舆乃得进。董承、李乐拥卫左右，胡才、杨奉、韩暹、去卑为后距。傕等复来战，奉等大败，死者甚于东涧。自东涧兵相连缀四十里中，方得至陕，乃结营自守。时残破之余，虎贲羽林不满百人，皆有离心。承、奉等夜乃潜议过河，《袁宏纪》曰：“傕、汜绕营叫呼，吏士失色，各有分散意。李乐惧，欲令车驾御舡过砥柱，出盟津。杨彪曰：‘臣弘农人也。自此以东，有三十六难，非万乘所当登。’宗正刘艾亦曰：‘臣前为陕令，知其危险。旧故有河师，犹时有倾危，况今无师。太尉所虑是也。’”使李乐先度具舟舡，举火为应。帝步出营，临河欲济，岸高十余丈，乃以绢缒而下。缒音直类反。余人或匍匐岸侧，或从上自投，死亡伤残，不复相知。争赴舡者，不可禁制，董承以戈击披之，断手指于舟中者可掬。同济唯皇后、宋贵人、宋贵人名都，常山太守泓之女也。见《献帝起居注》。杨彪、董承及后父执金吾伏完等数十人。其宫女皆为傕兵所掠夺，冻溺死者甚众。既到大阳，止于人家，大阳，县，属河东郡。《前书音义》曰“在大河之阳”也。即今陕州河北县是也。《十三州记》曰：“傅岩在其界，今住穴尚存。”然后幸李乐营。百官饥饿，河内太守张杨《魏志》曰：“杨字稚叔，云中人。”使数千人负米贡饷。帝乃御牛车，因都安邑。河东太守王邑奉献绵帛，悉赋公卿以下。封邑为列侯，邑字文都，北地泾阳人，镇北将军。见《同岁名》。拜胡才征东将军，张杨为安国将军，皆假节、开府。其垒壁群竖，竞求拜职，刻印不给，至乃以锥画之。或赍酒肉就天子燕饮。《魏书》曰“乘舆时居棘篱中，门户无关闭，天下与群臣会，兵士伏篱上观，互相镇压以为笑。诸将或遣婢诣省问，或赍酒送天子，侍中不通，喧呼骂詈”也。又遣太仆韩融至弘农，与傕、汜等连和。傕乃放遣公卿百官，颇归宫人妇女，及乘舆器服。

	 

	初，帝入关，三辅户口尚数十万，自傕汜相攻，天子东归后，长安城空四十余日，强者四散，羸者相食，二三年闲，关中无复人迹。建安元年春，诸将争权，韩暹遂攻董承，承奔张杨，杨乃使承先缮修洛宫。七月，帝还至洛阳，幸杨安殿。张杨以为己功，故因以“杨”名殿。《献帝起居注》曰：“旧时宫殿悉坏，仓卒之际，拾摭故瓦材木，工匠无法度之制，所作并无足观也。”乃谓诸将曰：“天子当与天下共之，朝廷自有公卿大臣，杨当出捍外难，何事京师？”遂还野王。杨奉亦出屯梁。乃以张杨为大司马，杨奉为车骑将军，韩暹为大将军，领司隶校尉，皆假节钺。暹与董承并留宿卫。

	 

	暹矜功恣睢，恣睢，自任用之貌。睢音火季反。干乱政事，董承患之，潜召兖州牧曹操。操乃诣阙贡献，禀公卿以下，因奏韩暹、张杨之罪。暹惧诛，单骑奔杨奉。帝以暹、杨有翼车驾之功，诏一切勿问。于是封卫将军董承、辅国将军伏完等十余人为列侯，赠沮俊为弘农太守。《袁宏纪》曰：“诛议郎侯祈、尚书冯硕、侍中台崇，讨有罪也。封卫将军董承、辅国将军伏完、侍中丁冲、种辑、尚书仆射钟繇、尚书郭溥、御史中丞董芬、彭城相刘艾、冯翊韩斌、东郡太守杨众、议郎罗邵、伏德、赵蕤为列侯，赏有功也。赠射声校尉沮俊为弘农太守，旌死节也。”曹操以洛阳残荒，遂移帝幸许。杨奉、韩暹欲要遮车驾，不及，曹操击之，《献帝春秋》曰：“车驾出洛阳，自轘辕而东，杨奉、韩暹引军追之。轻骑既至，操设伏兵要于阳城山峡中，大败之。”奉、暹奔袁术，遂纵暴杨、徐闲。明年，左将军刘备诱奉斩之。暹惧，走还并州，道为人所杀。《九州春秋》曰：“暹失奉，孤特，与千余骑欲归并州，为张宣所杀。”胡才、李乐留河东，才为怨家所害，乐自病死。张济饥饿，出至南阳，攻穰，战死。郭汜为其将伍习所杀。

	 

	三年，使谒者仆射裴茂诏关中诸将段煨等讨李傕，夷三族。《典略》曰：“傕头至，有诏高县之。”以段煨为安南将军，封閺乡侯。阌乡，今虢州县也。《说文》“阌”，今作“阌”，流俗误也。

	 

	四年，张杨为其将杨丑所杀。《魏志》曰：“杨素与吕布善。曹公之围布，杨欲救之不能，乃出兵东市，遥为之埶。其将杨丑杀杨以应曹公。”以董承为车骑将军，开府。

	 

	自都许之后，权归曹氏，天子总己，百官备员而已。帝忌操专逼，乃密诏董承，使结天下义士共诛之。承遂与刘备同谋，未发，会备出征，承更与偏将军王服、长水校尉种辑、议郎吴硕结谋。事泄，承、服、辑、硕皆为操所诛。

	 

	韩遂与马腾自还凉州，更相战争，乃下陇据关中。操方事河北，虑其乘闲为乱，七年，乃拜腾征南将军，遂征西将军，并开府。后征段煨为大鸿胪，病卒。复征马腾为卫尉，封槐里侯。腾乃应召，而留子超领其部曲。十六年，超与韩遂举关中背曹操，操击破之，遂、超败走，腾坐夷三族。超攻杀凉州刺史韦康，太仆端之子也。弟诞，魏光禄大夫。复据陇右。十九年，天水人杨阜破超，《魏志》曰：“阜字义山，天水冀人也。韦康以为别驾。马超率万余人攻冀城，阜率国士大夫及宗族子弟胜兵者千余人，使弟岳于城上作偃月营，与超接战。自正月至八月拒守，而救兵不至。超入，拘岳于冀，杀刺史太守。阜内有报超之志，而未得其便。外兄姜叙屯历城，阜少长叙家，见叙母，说前在冀中时事，歔欷悲甚。叙曰：‘何为尔？’阜曰：‘守城不能完，君亡不能死，亦何面目以视息天下？’时叙母慨然叙从阜计。超闻阜等兵起，自将出袭历城，得叙母。叙母骂之曰：‘若背父之逆子，杀君之桀贼，天地岂久容，敢以面目视人乎？’超怒，杀之。阜与战，身被五创，宗族昆季死者七人，超遂南奔张鲁。”超奔汉中，降刘备。《蜀志》曰：“超字孟起。既奔汉中，闻备围刘璋于成都，密书请降。备遣迎超，将兵径到城下。汉中震怖，璋即稽首。”韩遂走金城羌中，为其帐下所杀。初，陇西人宗建在枹罕，自称“河首平汉王”，建以居河上流，故称“河首”也。署置百官三十许年。曹操因遣夏侯渊击建，斩之，凉州悉平。《魏志》曰：“泉字妙才，沛国人也，为征西护军，魏太祖使帅诸将讨建，拔之。”

	 

	论曰：董卓初以虓阚为情，《诗·大雅》曰：“阚如虓虎。”《毛传》曰：“虎怒之貌也。”因遭崩剥之埶，剥犹乱也。《左传》曰：“天实剥乱。”故得蹈藉彝伦，毁裂畿服。彝，常也。伦，理也。《书》云：“我不知其彝伦攸叙。”《左传》曰：“裂冠毁冕。”畿谓王畿也。服，九服也。夫以刳肝斫趾之性，刳，剖也。斫，斩也。纣刳剔孕妇，剖比干之心，斫朝涉之胫。则群生不足以厌其快，然犹折意缙绅，迟疑陵夺，折，屈也。谓忍性屈情，擢用郑泰、蔡邕、何颙、荀爽等。尚有盗窃之道焉。《庄子》曰：“跖之徒问于跖曰：‘盗亦有道乎？’跖曰：‘何适无有邪？夫妄意室中之藏，圣也；入先，勇也；出后，义也；知可否，智也；分均，仁也：五者不备而能成大盗者，天下未之有也。’”及残寇乘之，倒山倾海，残寇谓傕、汜等。昆冈之火，自兹而焚，《书》曰：“火炎昆冈，玉石俱焚。”《版荡》之篇，于焉而极。《诗·大雅》曰：“上帝版版，下人卒瘅。”毛苌注：“版，反也。瘅，病也。言厉王为政，反先王之道，下人尽病也。”又《荡之什》曰：“荡荡上帝，下人之辟，疾威上帝，其命多辟。”郑玄注云：“荡荡，法度废坏之貌。”呜呼，人之生也难矣！《左传》曰：“人生实难，其有不获死乎？”天地之不仁甚矣！《老子》曰：“天地不仁，以万物为刍狗。”

	 

	赞曰：百六有会，《前书音义》曰：“四千五百岁为一元，一元之中有九厄，阳厄五，阴厄四。阳为旱，阴为水。”初入元百六岁有阳厄，故曰“百六之厄”。《过》、《剥》成灾。《易》曰《大过》：“栋挠，本末弱也。”《剥》：“不利有攸往，小人长也。”董卓滔天，干逆三才。滔，漫也。《书》曰：“象龚滔天。”方夏崩沸，方，四方；夏，华夏也。《诗·小雅》云：“百川沸腾，山颐崒崩。”皇京烟埃。无礼虽及，余祲遂广。《左传》曰：“多行无礼，必自及。”矢延王辂，兵缠魏象。《周礼》巾车氏掌王之五辂。缠，绕也。魏象，阙也。区服倾回，人神波荡。