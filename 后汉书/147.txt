郭太字林宗，范晔父名泰，故改为此“太”。郑公业之名亦同焉。太原界休人也。介休，今汾州县。家世贫贱。早孤，母欲使给事县廷。《苍颉篇》曰：“廷，直也。”《说文》：“廷，朝中也。”《风俗通》：“廷，正也。言县廷、郡廷、朝廷，皆取平均正直也。”林宗曰：“大丈夫焉能处斗筲之役乎？”遂辞。就成皋屈伯彦学，三年业毕，博通坟籍。善谈论，美音制。乃游于洛阳。始见河南尹李膺，膺大奇之，遂相友善，于是名震京师。后归乡里，衣冠诸儒送至河上，车数千两。林宗唯与李膺同舟而济，众宾望之，以为神仙焉。

	 

	司徒黄琼辟，太常赵典举有道。或劝林宗仕进者，对曰：“吾夜观乾象，昼察人事，天之所废，不可支也。”《左传》晋汝叔宽之词。支犹持也。遂并不应。性明知人，好奖训士类。身长八尺，容貌魁伟，褒衣博带，周游郡国。尝于陈梁闲行遇雨，巾一角垫，音丁念反。周迁《舆服杂事》曰：“巾以葛为之，形如韬，音口洽反。本居士野人所服。魏武造韬，其巾乃废。今国子学生服焉。以白纱为之。”时人乃故折巾一角，以为“林宗巾”。其见慕皆如此。《泰别传》曰：“泰名显，士争归之，载刺常盈车。”或问汝南范滂曰：“郭林宗何如人？”滂曰：“隐不违亲，介推之类。贞不绝俗，柳下惠之类。天子不得臣，诸侯不得友，吾不知其它。”《礼记》曰：“儒有上不臣天子，下不事诸侯。”后遭母忧，有至孝称。《谢承书》曰：“遭母忧，欧血发病，历年乃瘳。”林宗虽善人伦，而不为危言核论，《礼记》曰：“拟人必于其伦。”郑玄注曰：“伦犹类也。”《论语》孔子曰：“邦有道，危言危行。邦无道，危行言孙。”核犹实也。故宦官擅政而不能伤也。及党事起，知名之士多被其害，唯林宗及汝南袁闳得免焉。遂闭门教授，弟子以千数。

	 

	建宁元年，太傅陈蕃、大将军窦武为阉人所害，林宗哭之于野，恸。既而叹曰：“‘人之云亡，邦国殄瘁’。《诗·大雅》之词。‘瞻乌爰止，不知于谁之屋’耳。”《诗·小雅》也。言不知王业当何所归。

	 

	明年春，卒于家，时年四十二。四方之士千余人，皆来会葬。《谢承书》曰：“泰以建宁二年正月卒，自弘农函谷关以西，河内汤阴以北，二千里负笈荷担弥路，柴车苇装塞涂，盖有万数来赴。”同志者乃共刻石立碑，蔡邕为其文，既而谓涿郡卢植曰：“吾为碑铭多矣，皆有惭德，唯郭有道无愧色耳。”

	 

	其奖拔士人，皆如所鉴。《谢承书》曰：“泰之所名，人品乃定，先言后验，觿皆服之。故适陈留则友符伟明，游太学则师仇季智，之陈国则亲魏德公，入汝南则交黄叔度。初，太始至南州，过袁奉高，不宿而去；从叔度，累日不去。或以问太。太曰：‘奉高之器，譬之氿滥，虽清而易挹。叔度之器，汪汪若千顷之陂，澄之不清，扰之不浊，不可量也。’已而果然，太以是名闻天下。”后之好事，或附益增张，故多华辞不经，又类卜相之书。今录其章章效于事者，著之篇末。章章犹昭昭也。

	 

	左原者，陈留人也。为郡学生，犯法见斥。林宗尝遇诸路，为设酒肴以慰之。谓曰：“昔颜涿聚梁甫之巨盗，段干木晋国之大驵，卒为齐之忠臣，魏之名贤。《吕氏春秋》曰：“颜涿聚，梁父大盗也，学于孔子。”《左传》曰：“晋伐齐，战于黎丘，齐师败绩，亲禽颜庚。”杜预注曰：“黎丘，隰也。颜庚，齐大夫颜涿聚也。”又曰：“晋荀瑶伐郑，郑驷弘请救于齐。齐师将兴，陈成子属孤子，三日朝，设乘车两马，系五邑焉。召颜涿聚之子晋，曰：‘隰之役，而父死焉，以国之多难，未汝恤也。今君命汝以是邑也，服车而朝，无废前劳。’”《吕氏春秋》曰：“段干木，晋国之驵。”《说文》曰：“驵，会也。谓合两家之卖买，如今之度市也。”《新序》曰“魏文侯过段干木之闾而轼之，遂致禄百万，而时往问之。国人皆喜，相与诵之曰：‘吾君好正，段干木之敬；吾君好忠，段干木之隆。’秦欲攻魏，司马唐谏曰：‘段干木贤者也，而魏礼之，天下莫不闻，无乃不可加兵乎？’秦君以为然”也。驵音子朗反。蘧瑗、颜回尚不能无过，况其余乎？《论语》曰：“蘧伯玉使人于孔子，问之曰：‘夫子何为？’对曰：‘夫子欲寡其过而未能也。’”又曰：“颜回好学，不贰过。”慎勿恚恨，责躬而已。”原纳其言而去。或有讥林宗不绝恶人者。对曰：“人而不仁，疾之以甚，乱也。”《论语》孔子之言也。郑玄注云：“不仁之人，当以风化之。若疾之以甚，是益使为乱也。”原后忽更怀忿，结客欲报诸生。其日林宗在学，原愧负前言，因遂罢去。后事露，众人咸谢服焉。

	 

	茅容字季伟，陈留人也。年四十余，耕于野，时与等辈避雨树下，众皆夷踞相对，夷，平也。《说文》曰：“踞，蹲也。”容独危坐愈恭。林宗行见之而奇其异，遂与共言，因请寓宿。旦日，容杀鸡为馔，林宗谓为己设，既而以供其母，自以草蔬与客同饭。草，粗也。林宗起拜之曰：“卿贤乎哉！”因劝令学，卒以成德。

	 

	孟敏字叔达，钜鹿杨氏人也。《十三州志》曰，杨氏县在今魏郡北也。客居太原。荷甑墯地，不顾而去。林宗见而问其意。对曰：“甑以破矣，视之何益？”林宗以此异之，因劝令游学。十年知名，三公俱辟，并不屈云。

	 

	庾乘字世游，颍川鄢陵人也。少给事县廷为门士。士即门卒。林宗见而拔之，劝游学官，遂为诸生佣。后能讲论，自以卑第，每处下坐，诸生博士皆就仇问，由是学中以下坐为贵。后征辟并不起，号曰“征君”。

	 

	宋果字仲乙，《谢承书》“乙”作“文”。扶风人也。性轻悍，喜与人报仇，为郡县所疾。林宗乃训之义方，惧以祸败。果感悔，叩头谢负，遂改节自来。后以烈气闻，辟公府，侍御史、并州刺史，所在能化。

	 

	贾淑字子厚，林宗乡人也。虽世有冠冕，而性险害，邑里患之。《谢承书》曰：“淑为舅宋瑗报仇于县中，为吏所捕，系狱当死。泰与语，淑恳恻流涕。泰诣县令应操，陈其报怨蹈义之士。被赦，县不宥之，郡上言，乃得原。”林宗遭母忧，淑来修吊，既而钜鹿孙威直亦至。威直以林宗贤而受恶人吊，心怪之，不进而去。林宗追而谢之曰：“贾子厚诚实凶德，然洗心向善。仲尼不逆互乡，故吾许其进也。”互乡，乡名。“互乡难与言，童子见，门人惑。孔子曰：‘人洁己以进，与其进，不保其往。’”淑闻之，改过自厉，终成善士。乡里有忧患者，淑辄倾身营救，为州闾所称。

	 

	史叔宾者，陈留人也。少有盛名。林宗见而告人曰：“墙高基下，虽得必失。”后果以论议阿枉败名云。

	 

	黄允字子艾，济阴人也。以俊才知名。林宗见而谓曰：“卿有绝人之才，足成伟器。然恐守道不笃，将失之矣。”后司徒袁隗欲为从女求姻，见允而叹曰：“得婿如是足矣。”允闻而黜遣其妻夏侯氏。妇谓姑曰：“今当见弃，方与黄氏长辞，乞一会亲属，以展离诀之情。”于是大集宾客三百余人，妇中坐，攘袂数允隐匿秽恶十五事，言毕，登车而去。允以此废于时。

	 

	谢甄字子微，汝南召陵人也。与陈留边让并善谈论，俱有盛名。每共候林宗，未尝不连日达夜。林宗谓门人曰：“二子英才有余，而并不入道，惜乎！”甄后不拘细行，为时所毁。让以轻侮曹操，操杀之。

	 

	王柔字叔优，弟泽，字季道，林宗同郡晋阳县人也。兄弟总角共候林宗，以访才行所宜。林宗曰：“叔优当以仕进显，季道当以经术通，然违方改务，亦不能至也。”后果如所言，柔为护匈奴中郎将，泽为代郡太守。

	 

	又识张孝仲刍牧之中，知范特祖邮置之役，《说文》曰：“邮，境上传书舍也。”《广雅》曰：“邮，驿也。”置亦驿也。《风俗通》曰：“汉改邮为置。置者，度其远近之闲置之也。”召公子、许伟康并出屠酤，司马子威拔自卒伍，及同郡郭长信、王长文、韩文布、李子政、曹子元、定襄周康子、西河王季然、云中丘季智、郝礼真等六十人，并以成名。《谢承书》曰：“太原郭长信、王长文、长文弟子师、韩文布、李子政、曹子元、定襄周康子、西河王季然、云中丘季智名灵举。子师位至司徒，季然北地太守，其余多典州郡者。”

	 

	论曰：庄周有言，人情险于山川，以其动静可识，而沈阻难征。征，明也。沈，深也。故深厚之性，诡于情貌；诡，违也。“则哲”之鉴，惟帝所难。帝谓尧也。《书》曰：“知人则哲，惟帝为难。”而林宗雅俗无所失，将其明性特有主乎？然而逊言危行，终亨时晦，亨，通也。恂恂善导，使士慕成名，虽墨、孟之徒，不能绝也。墨翟、孟轲也。绝，过也。

	 

	符融字伟明，陈留浚仪人也。少为都官吏，耻之，委去。《续汉志》曰：“都官从事，主察举百官犯法者。”融耻为其吏而去。后游太学，师事少府李膺。膺风性高简，每见融，辄绝它宾客，听其言论。融幅巾奋袖，谈辞如云，幅巾者，以一幅为之也。袖，古袖字。如云者，奔踊而出也。膺每捧手叹息。郭林宗始入京师，时入莫识，融一见嗟服，因以介于李膺，由是知名。古人相见，必因绍介。介，因也，言因此人以相接见也。《谢承书》曰：“融见林宗，便与之交。又绍介于膺，以为海之明珠，未耀其光，鸟之凤皇，羽仪未翔。膺与林宗相见，待以师友之礼，遂振名天下，融之致也。”

	 

	时汉中晋文经、梁国黄子艾，并恃其才智，炫曜上京，卧托养疾，无所通接。洛中士大夫好事者，承其声名，坐门问疾，犹不得见。《谢承书》曰：“文经、子艾，曜名远近，声价已定，征辟不就，疗病京师，不通宾客。公卿将相大夫遣门生旦暮问疾，郎吏公府掾属杂坐其门，不得见也。”三公所辟召者，辄以询访之，随所臧否，以为与夺。融察其非真，乃到太学，并见李膺曰：“二子行业无闻，以豪桀自置，遂使公卿问疾，王臣坐门。融恐其小道破义，空誉违实，特宜察焉。”膺然之。二人自是名论渐衰，宾徒稍省，旬日之闲，惭叹逃去。后果为轻薄子，并以罪废弃。

	 

	融益以知名。州郡礼请，举孝廉，公府连辟，皆不应。太守冯岱有名称，到官，请融相见。融一往，荐达郡士范冉、韩卓、孔胄等三人，胄音胄。《谢承书》曰：“冯岱字德山。性忼慨，有文武异才。既到官，融往相见，荐范冉为功曹，韩卓为主簿，孔胄为上计吏。”《袁山松书》曰：“卓字子助。腊日，奴窃食祭其先，卓义其心，即日免之。”因辞病自绝。会有党事，亦遭禁锢。

	 

	妻亡，贫无殡敛，乡人欲为具棺服，融不肯受。曰：“古之亡者，弃之中野。《易·系词》曰：“古之葬者，厚衣以薪，葬之中野。”唯妻子可以行志，但即土埋藏而已。”《谢承书》：“颍川张元祖，志行士也，来存融，吊其妻亡，知其如此，谓言‘足下欲尚古道，非不清妙；且礼设棺椁，制杖章，孔子曰“吾从周”’。便推所乘羸牛车，命融以给殡，融受而不辞也。”

	 

	融同郡田盛，字仲向，与郭林宗同好，亦名知人，优游不仕，并以寿终。

	 

	许劭字子将，汝南平舆人也。舆音预。少峻名节，好人伦，多所赏识。若樊子昭、和阳士者，并显名于世。《魏志》曰：“和洽字阳士，汝南西平人也。初举孝廉，大将军辟，不就。魏国建，为侍中。”故天下言拔士者，咸称许、郭。

	 

	初为郡功曹，太守徐璆甚敬之。璆音求，又巨秋反。府中闻子将为吏，莫不改操饰行。同郡袁绍，公族豪侠，去濮阳令归，车徒甚盛，将入郡界，乃谢遣宾客，曰：“吾舆服岂可使许子将见。”遂以单车归家。

	 

	劭尝到颍川，多长者之游，唯不候陈寔。又陈蕃丧妻还葬，乡人毕至，而劭独不往。或问其故，劭曰：“太丘道广，广则难周；仲举性峻，峻则少通。故不造也。”其多所裁量若此。

	 

	曹操微时，常卑辞厚礼，求为己目。令品藻为题目。劭鄙其人而不肯对，操乃伺隙胁劭，劭不得已，曰：“君清平之奸贼，乱世之英雄。”操大悦而去。

	 

	劭从祖敬，敬子训，训子相，并为三公，相以能谄事宦官，故自致台司封侯，数遣请劭。劭恶其薄行，终不候之。

	 

	劭邑人李逵，壮直有高气，劭初善之，而后为隙，又与从兄靖不睦，《蜀志》曰：“许靖字文休，少与从弟劭俱知名，并有人伦臧否之称，而私情不协。劭为郡功曹，排摈靖不得齿龀，以马磨自给。”时议以此少之。初，劭与靖俱有高名，好共核论乡党人物，每月辄更其品题，故汝南俗有“月旦评”焉。

	 

	司空杨彪辟，举方正、敦朴，征，皆不就。或劝劭仕，对曰：“方今小人道长，王室将乱，吾欲避地淮海，以全老幼。”乃南到广陵。徐州刺史陶谦礼之甚厚。劭不自安，告其徒曰：“陶恭祖外慕声名，内非真正。待吾虽厚，其埶必薄。不如去之。”遂复投扬州刺史刘繇于曲阿。繇字正礼。其后陶谦果捕诸寓士。寓，寄也。及孙策平吴，劭与繇南奔豫章而卒，时年四十六。

	 

	兄虔亦知名，汝南人称平舆渊有二龙焉。平舆故城在今豫州汝阳县东北，有二龙乡、月旦里。

	 

	赞曰：林宗怀宝，识深甄藻。甄，明也。藻犹饰也。明发周流，永言时道。明发，发夕至明也。吕氏春秋曰：“孔子周流天下。”符融鉴真，子将人伦。守节好耻，并亦逡巡。逡巡，自退不仕也。